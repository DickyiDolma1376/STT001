གྲུབ་མཐའ་རིན་ཆེན་ཕྲེང་བའི་བཀའ་ཁྲིད།




སྐུ་བཅར་རྣམ་པར་རྒྱལ་བ་ཕན་བདེ་ལེགས་བཤད་གླིང་གྲྭ་ཚང་གི་
ཤེས་ཡོན་ལྷན་ཚོགས་ནས་དཔར་བསྐྲུན་དང་འགྲེམས་
སྤེལ་ཞུས་པ་དགེ་ལེགས་སུ་གྱུར་ཅིག།
















བོད་རྒྱལ་ལོ་ ༢༡༣༥ ཕྱི་ལོ་ ༢༠༠༩ ལོར་
པར་ཐེངས་དང་པོར་དེབ་གྲངས་ ༢༠༠༠ དཔར།


ཕབ་སྒྱུར་ཞུ་བ་པོའི་སྔོན་གླེང༌།


སྟོང་དང་རྟེན་འབྱུང་ལྟ་བ་ཇི་བཞིན་མཁྱེན། །
བྱམས་དང་སྙིང་བརྩེས་དགྲ་ཡང་བུ་ལྟར་གཟིགས། །
ནུས་པས་རྒྱལ་ཁམས་བདེ་བར་སྐྱོང་མཛད་པའི། །
སྐྱབས་གཅིག་ཡིད་བཞིན་ནོར་བུ་གཙུག་ཏུ་མཆོད། །
ཅེས་གུས་ཕྱག་སྔོན་དུ་བཏང་སྟེ། རང་ཅག་གངས་ཅན་ཁ་བ་རི་པའི་མེ་ཏོག་གང་ལ་ཕོག་པའི་ལྷ་སྐལ། སྟོང་དང་རྟེན་འབྱུང་ལྟ་བའི་ས་མཁན་ཆེན་པོ། རྒྱལ་ཀུན་སྙིང་རྗེའི་རང་གཟུགས་གསུམ་ལྡན་ངུར་སྨྲིག་གར་གྱིས་རྣམ་པར་རོལ་བ། འཛམ་གླིང་ཞི་བདེའི་དེད་དཔོན། ས་སྟེང་རྒྱལ་བསྟན་ཡོངས་རྫོགས་ཀྱི་མངའ་བདག་ལྷར་བཅས་འགྲོ་བའི་འདྲེན་མཆོག་ྋགོང་ས་ྋསྐྱབས་མགོན་ཆེན་པོ་མཆོག་ནས་འཛམ་གླིང་མཐའ་དབུས་མ་དམིགས་ཤིང་ཡངས་པའི་ས་ཆེན་ཀུན་ཏུ་ྋཞབས་ཀྱིས་བཅགས་ཏེ་འགྲོ་རྣམས་ཕན་བདེའི་དཔལ་ལ་འགོད་པར་མཛད་པ་སོགས་འཇིག་རྟེན་ཐམས་ཅད་ལ་བཀའ་དྲིན་གྱིས་ཁྱབ་པར་མཛད་པ་དང༌། མགོན་པོ་མཆོག་ཉིད་གང་དུ་བྱོན་པའི་གནས་སུ་སྐྱེ་བོ་ཁྲི་འབུམ་དུ་མ་མ་བོས་ངང་གིས་འདུ་བས་རང་ཅག་གངས་ཅན་པ་ཙམ་མིན་པར་རྒྱ་གར་འཕགས་པའི་ཡུལ་དང༌། ཨ་རི། ཡོ་རོབ་སོགས་དང༌། ལྷག་པར་ཨེ་ཤ་ཡའི་མངའ་ཁོངས་ནས་ཐེ་ཝན་དང༌། རྒྱ་ནག སིངྒ་སྤུར། མ་ལེ་ཤི་ཡ། ཀོ་རི་ཡ། ཐའེ་ལན་ཌི། ཆེན་པོ་ཧོར་སོག་སོགས་ཡུལ་ཁམས་དང༌། མི་རིགས། སྐད་ཡིག་དང་ཡུལ་གོམས་གཤིས་ལུགས་སོགས་འདྲ་མིན་གྱི་གདུལ་བྱ་སྣ་ཚོགས་ཀྱི་ཁམས་མོས་དང་འཚམས་པར་འདི་ཕྱིའི་བླང་དོར་ལམ་སྟོན་གྱི་བཀའ་སློབ་དང༌། དམ་ཆོས་བདུད་རྩིས་ཅི་འདོད་རེ་བ་སྐོང་བར་མཛད་པའི་རྨད་དུ་བྱུང་ཞིང་ངོ་མཚར་ཆེ་བའི་བཀའ་ཁྲིད་མཐའ་ཡས་པ་ཞིག་སྐབས་སྔ་ཕྱིར་སྩལ་གནང་མཛད་པའི་ཁོངས་ནས་བཞུགས་སྒར་ཆོས་ཀྱི་མགྲོན་ས་ཐེག་ཆེན་ཆོས་གླིང་གཙུག་ལག་ཁང་དུ་ཕྱི་ལོ་ ༢༠༠༥ ཟླ་ ༡༢ ཚེས་ ༡༤ ནས་བཟུང་ཉིན་གྲངས་ལྔའི་རིང་ཀོ་རི་ཡའི་ཆོས་ཞུ་བ་རྣམས་ནས་ཇི་ལྟར་གསོལ་བ་ཕུར་ཚུགས་སུ་བཏབ་པ་ལྟར་གཞི་རྩ་རྒྱལ་སྲས་ཞི་བ་ལྷས་མཛད་པའི་སྤྱོད་འཇུག་ཆེན་མོའི་བཀའ་ཆོས་སྨིན་སྩོལ་བཀྲིན་ཆེ་བའི་སྐབས་ཀྱི་ཤེས་རབ་ལེའུའི་ཞལ་སྐོང་དུ་གྲུབ་མཐའ་རིན་ཆེན་ཕྲེང་བ་འདི་ཉིད་སྩལ་བ་ཡིན།
ནང་པ་སངས་རྒྱས་པའི་ཐེག་པ་ཆེ་ཆུང་གི་གྲུབ་མཐའ་སྨྲ་བར་བྱེ་བྲག་སྨྲ་བ་དང༌། མདོ་སྡེ་པ། སེམས་ཙམ་པ། དབུ་མ་པ་བཅས་བཞི་ནི། སྟོན་པ་མཉམ་མེད་ཤཱཀྱའི་རྒྱལ་པོ་འདི་ཉིད་མངོན་པར་རྫོགས་པ་སངས་རྒྱས་ཀྱི་གོ་འཕང་བརྙེས་ནས་གདུལ་བྱ་རིགས་ཅན་གསུམ་ལ་ཆོས་ཀྱི་འཁོར་ལོ་རིམ་པ་གསུམ་བསྐོར་བར་མཛད། དེའི་ཕྱིས་རྗེས་འཇུག་རྣམས་ཀྱིས་ཐོག་མཐའ་བར་གསུམ་གྱི་ཆོས་འཁོར་སོ་སོའི་དགོངས་པ་བཀྲ་ཚུལ་ལ་བརྟེན་ནས་གྲུབ་མཐའ་སྨྲ་བ་བཞི་བྱུང༌། དེ་ཡང་བཀའ་དང་པོ་བདེན་བཞིའི་ཆོས་འཁོར་གྱི་རྗེས་སུ་འབྲངས་ཏེ་ཐེག་དམན་གྱི་གྲུབ་མཐའ་སྨྲ་བ་དོན་སྨྲ་སྡེ་གཉིས་དང༌། འཁོར་ལོ་བར་པ་དང་མཐའ་མའི་རྗེས་སུ་འབྲངས་ནས་ཐེག་ཆེན་གྱི་གྲུབ་མཐའ་སྨྲ་བ་དབུ་སེམས་གཉིས་བཅས་གྲུབ་མཐའ་བཞི་བྱུང་ངོ༌།།
དེ་ཡང་གྲུབ་མཐའི་གཞུང་ནི་འཕགས་ཡུལ་གྱི་དཔལ་ནཱ་ལེདྲནའི་པཎ་གྲུབ་རྣམས་ཀྱིས་མཛད་པའི་མུ་སྟེགས་པ་རྩ་བའི་སྡེ་དྲུག་དང་བཅས་པའི་འདོད་ཚུལ་གྱི་གཞུང་ཚིག་ཐོར་བུ་ཐོར་བུར་འགོག་གནང་མཛད་པའི་གཞུང་རྣམས་བོད་གངས་ཅན་ལྗོངས་ཀྱི་མཁས་གྲུབ་རྣམས་ཀྱིས་སྡོམ་སྐྱོན་དེ་གངས་ལྗོངས་སུ་གྲུབ་མཐའ་ཞེས་པའི་གཞུང་ལུགས་འདི་མཛད་པ་ཡིན། དེ་ཡང་བོད་སྔ་རབས་པ་དབུས་པ་བློ་གསལ་གྱིས་མཛད་པའི་གྲུབ་མཐའི་རྩ་བ་དང་དེའི་རང་འགྲེལ། ཀུན་མཁྱེན་ཀློང་ཆེན་རབ་འབྱམས་པའི་གྲུབ་མཐའ་མཛོད་དང༌། ྋརྒྱལ་བ་དགེ་འདུན་རྒྱ་མཚོའི་གྲུབ་མཐའ་བསྡུས་པ། ཀུན་མཁྱེན་འཇམ་དབྱངས་བཞད་པས་མཛད་པའི་གྲུབ་མཐའ་ཆེན་མོ། ལྕང་སྐྱ་རོལ་པའི་རྡོ་རྗེས་མཛད་པའི་གྲུབ་མཐའ་ལྷུན་པོའི་མཛེས་རྒྱན། བཙུན་པ་དཀོན་མཆོག་འཇིགས་མེད་དབང་པོས་མཛད་པའི་གྲུབ་མཐའ་རིན་ཆེན་ཕྲེང་བ་སོགས་རིས་མེད་སྔ་ཕྱིའི་སྐྱེས་ཆེན་དམ་པ་དུ་མས་མཛད་པའི་གྲུབ་མཐའི་གཞུང་ལུགས་རྒྱས་འབྲིང་བསྡུས་གསུམ་མང་དུ་མཆིས་པ་ལས་གྲུབ་མཐའ་ཤིན་ཏུ་བསྡུས་པ་རིན་ཆེན་ཕྲེང་བ་ཞེས་ལེགས་བཤད་རྨད་དུ་བྱུང་བ་འདི་ཉིད་ཀྱི་བཀའ་ཁྲིད་བསྩལ་གནང་མཛད་པ་ཞིག་ཡིན།
ལྷག་པར་མིའི་ལྷན་སྐྱེས་སུ་ཡོད་པའི་བྱམས་བརྩེའི་ཡོན་ཏན་དེ་ཉིད་མི་ལ་དགོས་མཁོ་ཤིན་ཏུ་ཆེ་བས་བྱམས་བརྩེའི་ཡོན་ཏན་གོང་འཕེལ་གཏོང་དགོས་པ་དང༌། ལྟ་གྲུབ་ཡོད་པའི་ཆོས་རྒྱུད་ཁག་གི་ལྟ་གྲུབ་ཀྱི་གྲུབ་དོན་གཙོ་བོ་བྱམས་དང་སྙིང་རྗེ་རྩལ་དུ་བཏོན་མཁན་གཅིག་མཚུངས་ཡིན་པ་དང༌། ཡང་སྒོས་བསླབ་བྱ་ཡང་བྱམས་པ་དང་བརྩེ་བ། བཟོད་པ་དང་ཆོག་ཤེས། རང་རང་གི་ཆོས་ལུགས་ནས་གསུངས་པའི་བསླབ་ཁྲིམས་སྲུང་བ། མདོར་ན་མི་སེམས་བཟང་ཅན་ཞིག་བྱེད་དགོས་པའི་བསླབ་བྱ་རྒྱབ་མཁན་གཅིག་མཚུངས་ཡིན་པ་བཅས་གཞི་རྩ་དེ་དག་གི་ཐོག་ནས་ཆོས་ལུགས་ཕན་ཚུན་མཐུན་ལམ་དག་སྣང་ནོར་བུའི་འོད་ཀྱིས་ཁྱབ་ཐོག་སྤྱི་ཚོགས་ཀྱི་ཕན་བདེའི་སྲི་ཞུ་སྒྲུབ་དགོས་པ་དང༌། ཆོས་ལུགས་ཚང་མ་འགྲོ་བའི་ཁམས་མོས་དང་འཚམས་པར་སྔར་ཡང་ཕན་ཐོགས་ཤིང༌། ད་ལྟའི་ཆར་ཡང་ཕན་ཐོགས་ཡོང་བཞིན་པ་དང༌། མ་འོངས་པར་ཕན་པར་འགྱུར་བ་གཅིག་མཚུངས་ཡིན་སྟབས་ཕན་ཚུན་གུས་བརྩི་དང་མཐུན་ལམ་བྱེད་དགོས་པའི་བཀའ་སློབ་གལ་ཆེ་ནན་ཕེབས་རིམ་པར་སྩལ་གནང་མཛད་ཡོད།
དེ་བཞིན་ཆོས་ལུགས་རང་རང་གི་རྗེས་འབྲང་པ་རྣམས་ནས་སྔར་གྱི་ལམ་ལུགས་ཀྱི་དབང་དུ་མ་སོང་བར་གལ་འགངས་ཆེ་བའི་ཆོས་ལུགས་ཀྱི་སྙིང་པོ་མ་བརླག་པའི་ཐོག་ནས་ལྟ་བ་དང་གྲུབ་མཐའི་གནད་རྣམས་མཁྱེན་རྟོགས་དགོས་པ་དང༌། ལྷག་པར་ཉིན་རེའི་འཚོ་བའི་ཐོག་ཆོས་ལུགས་རང་རང་ནས་གསུངས་པའི་བསླབ་བྱ་རྣམས་ཀྱང་ཉམས་ལེན་བྱེད་གལ་ཆེ་ཚུལ་དང༌། རང་རང་གི་བསྟན་པ་འཛིན་སྐྱོང་སྤེལ་གསུམ་བྱེད་པ་ལ་ཆོས་ལུགས་དེ་དང་དེའི་ལྟ་གྲུབ་ཤེས་དགོས་ཤིང༌། དེ་ཡང་ནང་པའི་ལྟ་བ་རྟེན་འབྱུང་དང་སྤྱོད་པ་འཚེ་བ་མེད་པ་གཉིས་ལས་རྟེན་འབྱུང་གི་ལྟ་བ་དེ་ཡང་རྒྱུ་འབྲས་ཀྱི་རྟེན་འབྱུང་དང༌། དེའི་གཞི་རྩ་ལྟོས་ནས་གྲུབ་པའི་རྟེན་འབྱུང་གི་གནད་རྣམས་རྟོགས་པའི་ཐོག་ནས་ནང་ཆོས་བཤད་སྒྲུབ་གཉིས་ཀྱི་སྒོ་ནས་འཛིན་སྐྱོང་སྤེལ་གསུམ་གནང་དགོས་པས། སློབ་དཔོན་དབྱིག་གཉེན་གྱིས་མཛད་པའི་མཛོད་ལས།
སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ།།
དེ་འཛིན་བྱེད་པ་སྨྲ་བྱེད་དང༌། །སྒྲུབ་པར་བྱེད་པ་ཁོ་ན་ཡིན། །
ཞེས་གསུངས་པ་ལྟར་ནང་པ་སངས་རྒྱས་པའི་ལུང་རྟོགས་ཀྱི་བསྟན་པ་རིན་པོ་ཆེ་འདི་ཉིད་འཆད་ཉན་དང༌། སྒྲུབ་པ་ཉམས་ལེན་གྱི་ཐོག་ནས་འཛིན་སྐྱོང་སྤེལ་གསུམ་གནང་དགོས་པ་དང༌། མང་ཚོགས་རྣམས་ནས་ཀྱང་ནང་ཆོས་ལ་སློབ་གཉེར་གྱིས་ནང་ཆོས་ཀྱི་ཤེས་ཚད་ཡར་རྒྱས་གཏོང་རྒྱུ་གལ་ཆེ་ཡིན་པའི་བཀའ་སློབ་ཡང་ཡང་ཕེབས་པའི་དགོངས་དོན་གྱི་ཆ་ཤས་འགྲུབ་སླད་དང༌། ནང་ཆོས་ལ་ཐོས་བསམ་སློབ་གཉེར་བྱེད་པ་ལ་ནང་པའི་ལྟ་གྲུབ་མཁྱེན་རྟོགས་དགོས་པ་གལ་ཆེར་བརྟེན་གྲུབ་མཐའ་རིན་ཆེན་ཕྲེང་བ་འདི་ཉིད་ཚིག་ཉུང་དོན་རྒྱས་པའི་ལེགས་བཤད་རྨད་དུ་བྱུང་བ་ཞིག་ཡིན་སྟབས། གཞུང་ཆེན་མོར་ཐོས་བསམ་སློབ་གཉེར་གནང་མ་ཐུབ་ཀྱང་གྲུབ་མཐའ་འདི་ཉིད་ཀྱི་ཐོག་ནས་ནང་པ་སངས་རྒྱས་པའི་ལྟ་གྲུབ་ཀྱི་གནད་རྣམས་རགས་རིམ་མཁྱེན་རྟོགས་ཡོང་ངེས་ལ་བརྟེན་དད་ལྡན་རྒྱ་ཆེའི་མང་ཚོགས་རྣམས་ཀྱི་ནང་ཆོས་ཀྱི་ཤེས་ཚད་ཡར་རྒྱས་སུ་སྨན་ཆེད་དུ་གྲུབ་མཐའ་རིན་ཆེན་ཕྲེང་བའི་བཀའ་ཆོས་འདི་ཉིད་ཆེད་དུ་ཕབ་བསྒྱུར་ཞུས་པ་ཡིན།
བཀའ་ཆོས་འདི་ཉིད་ཀྱི་འགག་མེད་གསུང་བཟང་ཚངས་པའི་སྒྲ་དབྱངས་གྲ་གྲུ་མ་ཉམས་པའི་འོད་སྡེར་ཡང་ཕྱག་དེབ་དང་ཆབས་ཅིག་གདུལ་བྱ་རྣམས་ཀྱི་མིག་དང་རྣ་བའི་བདུད་རྩིར་གྱུར་སླད་དཔར་འགྲེམས་ཞུས་པ་ལགས་ན་དད་ལྡན་དོན་གཉེར་ཅན་རང་རང་གི་འདོད་མོས་ལྟར་ལྟ་བ་དང་མཉན་དུ་ཡོད་པས་རྒྱ་ཆེའི་མང་ཚོགས་རྣམས་དང༌། ལྷག་པར་རང་རིགས་ན་གཞོན་རྣམས་ནས་དོན་གཉེར་ཆེན་པོས་གསན་གཟིགས་སློབ་གཉེར་གནང་བའི་རེ་སྨོན་ཞུ་རྒྱུ་དང༌། སྤྱི་ནོར་ྋགོང་ས་ྋསྐྱབས་མགོན་ཆེན་པོ་མཆོག་ནས་དབྱིན་སྐད་ཐོག་གསུངས་པ་རྣམས་དབྱིན་ཡིག་ཐོག་ཤད་གུག་ནང་བཀོད་ཡོད་ཅིང༌། གྲུབ་མཐའ་རིན་ཆེན་ཕྲེང་བའི་ཚིག་རིས་ཡོངས་རྫོགས་བཀའ་ཁྲིད་དང་མ་འདྲེས་པར་མཁྱེན་རྟོགས་ཡོང་སླད་ནག་ཤས་ཆེ་བ་བཟོས་ཡོད་པས་རྒྱ་ཆེའི་ཀློག་པ་པོ་རྣམས་ནས་དགོངས་འཇགས་འཚལ་ཞེས་ཞུ།
ཕྱག་དེབ་འདིའི་ཐོག་རིགས་ལམ་སློབ་གཉེར་ཁང་གི་དགེ་བཤེས་བློ་བཟང་ཟླ་བ་ལགས་དང༌། རྣམ་གྲྭ་ཕན་བདེ་ལེགས་བཤད་གླིང་གི་དཔེ་འཁྲིད་དགེ་རྒན་འབྲས་བློ་གླིང་ཉག་རེ་ཐུབ་བསྟན་ཚུལ་ཁྲིམས་ལགས་རྣམ་གཉིས་ནས་ཞུ་དག་གནང་སྐྱོང་དང་ལམ་སྟོན་གྱི་བཀའ་སློབ་བཀའ་དྲིན་ཆེ་ཞིང༌། རྣམ་གྲྭ་ཤེས་ཡོན་ལྷན་ཚོགས་ནས་པར་སྐྲུན་གྱི་འགྲོ་གྲོན་ནར་གཏོང་མཛད་པ་དང༌། ཕྱག་དེབ་སྔ་ཕྱིར་ལེགས་བཅོས་ལ་སྨན་པའི་དགོངས་ཚུལ་ལྷུག་སྩོལ་མཛད་པ་པོ་བཅས་ལ་གུས་པས་སྙིང་དབུས་ནས་བཅོས་མིན་ཐུགས་རྗེ་བཀའ་དྲིན་བླ་མེད་དུ་ཆེ་ཞེས་ཞུ་རྒྱུ་ཡིན།
རང་ཉིད་ཤེས་ནུས་དང་ཉམས་མྱོང་དམན་སྟབས་ཚིག་དོན་གྱི་བདག་པོའི་དགོངས་པ་ཇི་བཞིན་མ་ལོན་པར་བརྗོད་བྱ་རྗོད་བྱེད་གང་སར་ནོར་བ་དང་འཁྲུགས་པ། ཆ་མ་ཚང་བ་དང་ལོག་པར་བྲིས་པ་སོགས་བསམ་བཞིན་མ་ཡིན་པའི་ཉེས་སྐྱོན་དུ་མ་ཞིག་ཡོད་ངེས་ལ་བཟོད་གསོལ་ཞུ་རྒྱུ་དང༌། གཟུར་གནས་ཤེས་ནས་སྨྲ་ཞིང་ཆོས་སྤྱན་མཆོག་ཏུ་ཡངས་པའི་ཀློག་པ་པོ་རྣམས་ཀྱིས་ལེགས་སྤེལ་ཉེས་འགོག་གི་དགོངས་འཆར་མཆིས་ཚེ་ངག་འཕྲིན་ཅི་རིགས་ཀྱི་ལམ་ནས་ཐད་ཀར་ལྷུག་སྩོལ་གནང་བའི་རེ་སྐུལ་ནན་ཏན་དུ་ཞུ་རྒྱུ།
རྣམ་དཀར་གྱི་དགེ་ཚོགས་འདིས་འགྲོ་བ་ཀུན་ལ་མ་འདྲིས་པའི་མཛའ་བཤེས་ཆེན་པོ། བདག་ཅག་བོད་འབངས་རྣམས་ཀྱི་འཕྲལ་ཡུན་བདེ་སྐྱིད་ལེགས་ཚོགས་ཐམས་ཅད་ཀྱི་འབྱུང་ཁུངས་གཅིག་པུ་གྱུར་པ་ྋགོང་ས་ྋསྐྱབས་མགོན་ཆེན་པོ་མཆོག་སྤྱི་སྒོས་བསྟན་འགྲོའི་མགོན་དཔུང་དམ་པར་ྋཞབས་ཟུང་སྲིད་མཐའི་བར་དུ་མི་ཤིགས་པའི་རྡོ་རྗེ་དང༌། མི་འགྱུར་བའི་གཡུང་དྲུང༌། མི་ནུབ་པའི་རྒྱལ་མཚན། རྟག་བརྟན་གཞོམ་བྲལ་ཚེ་མཐའ་ཡས་པའི་ངོ་བོར་བརྟན་པ་དང༌། འགྲོ་རྣམས་ཆོས་འབྱོར་དགེ་བཅུའི་བདེ་དགས་འཚོ་བའི་སྨོན་འདུན་ཤུགས་དྲག་དང་བཅས།
ཕབ་སྒྱུར་ཞུ་བ་པོ་གུས་རྣམ་གྲྭ་ཐུབ་བསྟན་ཡར་འཕེལ་པས་ཕྱི་ལོ་ ༢༠༠༩
ཟླ་ ༡ ཚེས་ ༢༠ དགེ་བར།།












གྲུབ་མཐའ་རིན་ཆེན་ཕྲེང་བའི་བཀའ་ཁྲིད།


ཆོས་ལུགས་མཐུན་ལམ་དང༌།
ཆོས་ཀྱིས་སྤྱི་ཚོགས་སྲི་ཞུའི་སྐོར།




དེ་རིང་འདི་གར་ཆོས་ཞུར་ཕེབས་པའི་ཆོས་གྲོགས་མཁན་པོ་དང༌། མཁན་མོ། དེ་བཞིན་རབ་བྱུང་ཕོ་མོ་ཚོ་དང༌། མི་སྐྱ་ཕོ་མོ་གཙོ་བོར་གྱུར་པའི་ས་གནས་གཞན་དང་གཞན་དག་ནས་ཡོང་བ་མང་པོ་ཞིག་ཡོད་ལ། དེ་བཞིན་བོད་རིགས་མང་པོ་ཞིག་ཀྱང་འདི་གར་ཕེབས་བཞུགས་ཡོད་པ་བཅས་ཚང་མར་བཀྲ་ཤིས་བདེ་ལེགས་ཀྱི་འཚམས་འདྲི་ཡོད། དེ་རིང་ཀོ་རི་ཡ་ནས་ཆེད་མངགས་ཆོས་ཞུར་ཕེབས་མཁན་རྣམས་ལམ་ཐག་རིང་པོ་ནས་ཡོང་བ་རེད། ཁྱེད་རང་ཚོ་དཀའ་ལས་ཁག་མ་སོང་ངམ། ཁྱེད་རང་ཚོ་མང་པོ་ཞིག་དང་ང་ཚོ་ངོ་ཤེས་ནས་ལོ་མང་ཕྱིན་པ་རེད། དེ་རིང་ང་རང་ཚོ་ངོ་ཤེས་རྙིང་པ་ཐུག་འཕྲད་བྱུང་བར་ཧ་ཅང་གི་དགའ་པོ་བྱུང༌། ཁྱེད་རང་ཚོ་སངས་རྒྱས་ཀྱི་ཆོས་ལ་དད་པ་གཡོ་བ་མེད་ཅིང་དོན་གཉེར་ཆེན་པོ་ཡོད་པ་དེར་ངོ་མཚར་སྐྱེ་ཡི་ཡོད།
དེ་རིང་ནས་བཟུང་ཉིན་ལྔའི་རིང་ཆོས་འབྲེལ་བྱེད་རྒྱུ་ནི། གཞི་རྩ་སྤྱོད་འཇུག་གི་འཕྲོ་སྐྱེལ་རྒྱུ་དེ་ཡིན་ཞིང༌། ཤེས་རབ་ལེའུའི་དབུར་ཁ་སྐོང་གི་ཚུལ་དུ་གྲུབ་མཐའ་རིན་ཆེན་ཕྲེང་བ་འདི་ངོ་སྤྲོད་བྱས་ན་བསམ་བྱུང༌། ཁྱེད་རང་ཚོ་ད་ལན་ཐེངས་དང་པོར་ཆོས་ཞུར་སླེབས་པ་རྣམས་སྤྱོད་འཇུག་བཀའ་ཆོས་ཀྱི་མགོ་མཇུག་གཉིས་ཀ་མེད་པ་ཞིག་ཆགས་པ་རེད། འོན་ཀྱང་དཀྱིལ་ནས་ཁྱུག་ཙམ་ཐོས་ཀྱང་སེམས་ལ་ཕན་ཐོགས་ཡོང་གི་རེད། དེས་འགྲིགས་པ་རེད། ཁྱེད་རང་ཚོ་ཀོ་རི་ཡའི་ལུང་པ་ལྷོ་བྱང་གཉིས་སུ་གྱེས་ནས་ཡོད་པ་དེ་བློ་ཕམ་པོ་རེད། ཀོ་རི་ཡ་བྱང་མ་རང་དབང་བྲལ་ནས་བསྡད་ཡོད། འོན་ཀྱང་ཀོ་རི་ཡ་ལྷོ་མ་ནི་དཔལ་འབྱོར་ཡར་རྒྱས་ཡོད་པ་དང༌། སློབ་སྦྱོང་ཡར་རྒྱས་ཡོད་པ། རང་དབང་ཡོད་པ་བཅས་ཀྱི་གནས་སྟངས་འོག་ནས་ཁྱེད་རང་ཚོ་དངོས་པོ་ཡར་རྒྱས་ཆེན་པོ་འགྲོ་ཡི་ཡོད་ཀྱང༌། དེ་དང་ཆབས་ཅིག་སངས་རྒྱས་ཀྱི་ཆོས་ལ་དད་མོས་ཆེན་པོ་ཡོད་པ་དེ་ཧ་ཅང་ཡག་པོ་རེད། དེ་རིང་ཁྱེད་རང་ཚོ་ཀོ་རི་ཡའི་ཆོས་གྲོགས་གསར་པ་མང་པོ་ཞིག་ཡོད་པ་རེད། དེ་བཞིན་བོད་རིགས་ཀྱི་ནང་དུ་བོད་ནས་གསར་དུ་འབྱོར་བ་ཁག་ཅིག་ཀྱང་ཡོད། དེར་བརྟེན་ཐོག་མར་དངོས་གཞིའི་ཆོས་འབྲེལ་མ་ཚུགས་པའི་གོང་དུ་ཆོས་སྤྱིའི་སྐོར་ལ་འགྲེལ་བཤད་ཅིག་བརྒྱབ་ན་བསམ་བྱུང༌།
ང་རང་ཚོ་འཛམ་གླིང་འདིའི་སྟེང་དུས་རབས་ཉི་ཤུ་རྩ་གཅིག་པའི་ནང་གནས་ཡོད་ཅིང༌། དུས་རབས་ཉི་ཤུ་པ་དེ་ཕལ་ཆེར་འཛམ་གླིང་གི་མིའི་ལོ་རྒྱུས་ནང་དུས་རབས་འཁྲུག་ཆ་དོད་ཤོས་དང༌། འགངས་ཆེ་ཤོས་ཤིག་ཆགས་ཡོད། དམག་དང་ནང་འཁྲུག་གི་ཐོག་ནས་མི་ས་ཡ་མང་པོ་ཤི་ཡོད། དཔེར་ན། འཛམ་གླིང་དམག་ཆེན་དང་པོ་དང་གཉིས་པ། དེ་བཞིན་རྒྱ་ནག་གི་ནང་འཁྲུག་དང༌། ཨུ་རུ་སུའི་ནང་འཁྲུག གཞན་ཡང་ཀོ་རི་ཡའི་དམག་དང༌། ཝེ་ཏི་ནམ་གྱི་དམག་དེ་དག་ལ་བསམ་བློ་ཞིག་བཏང་ན། དུས་རབས་ཉི་ཤུ་པའི་ནང་མི་གསོད་ཁྲག་སྦྱོར་ཧ་ལས་པ་བྱུང་ཡོད། དེ་མིན་རྡུལ་ཕྲན་མཚོན་ཆ་གསར་དུ་བརྙེད་ཅིང༌། བརྙེད་པ་ཙམ་མ་ཡིན་པར་དངོས་སུ་ཉི་ཧོང་གི་ཐོག་ཏུ་བེད་སྤྱོད་བྱས་པའང་བྱུང་སྟེ། འབར་མདེལ་གཅིག་གི་འོག་ནས་མི་འབུམ་ཕྲག་ཤི་བའི་བློ་ཡུལ་ལས་འདས་པའི་གཏོར་བཤིག་ཚབས་ཆེ་ཞིག་ང་ཚོའི་འཛམ་གླིང་འདིའི་སྟེང་དངོས་སུ་མྱངས་པ་རེད།
དེ་དང་ཆབས་ཅིག་ཚན་རིག་གི་ཐོག་ནས་ཧ་ལས་པའི་ཡར་རྒྱས་ཕྱིན་ཡོད། དཔེར་ན། ཚན་རིག་མཁས་པ་ཨན་སི་ཀྲན་ཁོང་ལྟ་བུས་མཚོན་ཚན་རིག་པའི་ནང་དུ་རྣམ་དཔྱོད་ཀྱི་རྩལ་ཕུལ་དུ་ཕྱིན་པའི་འོག་ནས། སྔར་འཛམ་གླིང་འདིའི་ཐོག་ཏུ་མ་ཤེས་པ་མང་པོ་ཞིག་གསར་དུ་ཤེས་པའི་གནས་ཚུལ་ཡང་བྱུང་ཡོད།
དེ་མིན་དུས་རབས་ཉི་ཤུ་པའི་འགོ་སྟོད་དུ་མིས་ཡིད་ཆེས་དང་རེ་བ་བརྒྱབ་པའི་ཆབ་སྲིད་ཀྱི་ལམ་ལུགས་ལ་གཅིག་བསྡུས་ཟེར་བ་ལྟ་བུའི་འོག་ནས་སྤྱི་ཚོགས་ལ་འགྱུར་བ་གཏོང་རྒྱུའི་ལམ་སྲོལ་ཞིག་ལི་ཉིན་གྱིས་ཨུ་རུ་སུའི་ནང་དུ་འགོ་བཙུགས་ཡོད། དེ་བཞིན་དཔལ་འབྱོར་གྱི་ལམ་སྲོལ་ལ་ཆ་བཞག་ན་སྤྱི་ཚོགས་རིང་ལུགས་ཀྱི་ལམ་ལུགས་ཀྱང་འགོ་བཙུགས་པ་རེད། འོན་ཀྱང་དུས་རབས་ཉི་ཤུ་པ་དེ་ཉིད་ཀྱི་ནང་གཅིག་བསྡུས་ཀྱི་ལམ་ལུགས་དེ་དང༌། སྤྱི་ཚོགས་རིང་ལུགས་ཀྱི་ལམ་ལུགས་དེ་ཁོ་ནའི་ཐོག་ནས་མིའི་སྤྱི་ཚོགས་ལ་ཏག་ཏག་མ་རན་པ་ཞིག་དང༌། མིའི་རང་དབང་ཞེས་པ་དེ་གལ་ཆེན་པོ་ཡིན་པ་དང༌། མིའི་རང་དབང་ཞེས་པ་དེ་དོར་ཐབས་མེད་པའི་གནས་ཚུལ་ཞིག་དུས་རབས་ཉི་ཤུ་པ་འདི་གའི་ནང་དུ་གསལ་པོ་ཆགས་པ་རེད། དུས་རབས་ཉི་ཤུ་པའི་ནང་འགྱུར་བ་ཆེན་པོ་བྱུང་བ་དང་ཆབས་ཅིག་མི་ལ་ཉམས་མྱོང་མང་པོ་ཞིག་ཀྱང་བསགས་ཡོད། དམག་འཁྲུག་ཧ་ཅང་མང་པོ་བྱུང་བའི་རྐྱེན་གྱིས་འཛམ་གླིང་ཐོག་འཚེ་མེད་ཞི་བདེའི་ཐོག་ཏུ་དོ་སྣང་ཆེན་པོ་སླེབས་པ་ཞིག་ཀྱང་བྱུང་ཡོད།
དེ་བཞིན་དུས་རབས་ཉི་ཤུ་པའི་འགོ་སྟོད་དུ་ང་ཚོ་མིས་རང་བྱུང་གི་ཐོན་རྫས་དེ་དག་འཛད་མེད་བེད་སྤྱོད་བྱེད་རྒྱུ་ཞིག་ལས། མིས་འཛམ་གླིང་འདི་སྲུང་སྐྱོབ་དང༌། ཁོར་ཡུག་ཐོག་ཏུ་སེམས་འཁུར་བླངས་དགོས་པའི་འདུ་ཤེས་ཧ་ལམ་མེད་ཅིང༌། དུས་རབས་ཉི་ཤུ་པའི་ནང་གཞི་ནས་མི་ལ་དོ་སྣང་གསར་པ་ཞིག་དང༌། འགན་འཁུར་གསར་པ་སླེབས་པ་ཞིག་ཀྱང་བྱུང་ཡོད། དེང་སྐབས་འཛམ་གླིང་གང་སར་ཁོར་ཡུག་སྲུང་སྐྱོབ་སྐོར་ལ་ཧ་ཅང་གི་དོ་སྣང་དང་གླེང་སློང་བྱེད་པའི་གནས་ཚུལ་ཞིག་བྱུང་ཡོད། དེར་བརྟེན་དུས་རབས་ཉི་ཤུ་པ་འདིའི་ནང་དུ་མི་རང་ཉིད་ཀྱི་ཉམས་མྱོང་གི་ཐོག་ནས་བདེན་པ་ཞེས་པ་དེ་གང་འདྲ་ཞིག་ཡིན་པ་དང༌། མི་ལ་རན་པ་དེ་གང་ཞིག་ཡིན་པ་དེར་གཞི་ནས་དོ་སྣང་གསར་པ་སླེབས་པ་བྱུང་ཡོད།
དེ་བཞིན་དུས་རབས་ཉི་ཤུ་པ་འདིའི་ནང་དང༌། དཔེར་ན་དུས་རབས་བཅོ་བརྒྱད་པ་དང༌། དུས་རབས་བཅུ་དགུ་པ་དང༌། དུས་རབས་ཉི་ཤུ་པའི་སྟོད་ཆ་དེ་དག་གི་ནང་དུ་ཚན་རིག་ཡར་རྒྱས་ཕྱིན་པ་དང༌། དེ་དང་འབྲེལ་བའི་འཕྲུལ་ཆས་ཡར་རྒྱས་ཕྱིན་སྟབས་མི་མང་པོ་ཞིག་གི་བསམ་བློའི་ནང་དུ་དངོས་པོ་ཡར་རྒྱས་ཕྱིན་ན། དེ་གཅིག་པུས་མིའི་སྡུག་བསྔལ་ཚང་མ་སེལ་ཐུབ་ཀྱི་རེད་སྙམ་པ་དང༌། མིའི་བདེ་སྐྱིད་ཀྱང་དེ་གའི་ཐོག་ནས་སྒྲུབ་ཀྱི་རེད་བསམ་པའི་རེ་བ་དང་ཡིད་ཆེས་ཆེན་པོ་ཞིག་གི་ཐོག་ཏུ་ཕྱིན་པ་རེད།
དུས་རབས་ཉི་ཤུ་པའི་མཇུག་ཏུ་སླེབས་སྐབས། གཞི་ནས་ཕྱི་དངོས་པོའི་ཡར་རྒྱས་གཅིག་པུས་མིའི་དཀལ་ངལ་སེལ་མི་ཐུབ་པའི་དོ་སྣང་གསར་པ་ཞིག་སླེབས་ཡོད། གཞི་ནས་མིའི་ལྷན་སྐྱེས་ཀྱི་བྱམས་པ་དང༌། བརྩེ་བ་ཞེས་པའི་ཡོན་ཏན་ཞིག་ཡོད་པ་དེ་མིའི་སྤྱི་ཚོགས་ནང་ཧ་ཅང་གི་དགོས་མཁོ་ཆེན་པོ་ཞིག་ཡིན་པ་དང༌། འཕྲོད་བསྟེན་གྱི་ཆ་ནས་བཤད་ཀྱང༌། བྱམས་བརྩེ་ཞེས་པ་དེ་གལ་འགངས་ཆེན་པོ་ཡིན་པ་ཞིག་ཀྱང་དུས་རབས་ཉི་ཤུ་པའི་མཇུག་ཙམ་ལ་དོ་སྣང་གསར་པ་སླེབས་ཡོད།
དཔེར་ན། ཨུ་རུ་སུ་དང་རྒྱ་ནག་སོགས་དམར་པོའི་རྒྱལ་ཁབ་མང་པོ་ཞིག་གི་ནང་དུ་ཆོས་དད་ཅེས་པ་དེ་དུག་ལྟ་བུ་རེད་ཅེས་ཆོས་དད་ཆེད་མངགས་བཀའ་འགོག་བྱས་པ་དང༌། དངོས་གཙོ་སྨྲ་བའི་སློབ་གསོ་ཆེད་མངགས་སྤྲད་ནས་དུས་རབས་བཅུ་ཕྲག་འགའ་ཞིག་ཕྱིན་ཀྱང་དེས་མིའི་སེམས་ལ་དོན་ངོ་མའི་འགྱུར་བ་ཐེབས་ཐུབ་མེད་ཅིང༌། དངོས་གཙོ་སྨྲ་བའི་ལམ་ལུགས་ཀྱི་ཐོག་ནས་ཕྱིའི་ཁྲིམས་བཙན་པོ་ཞིག་གིས་རྐུན་མ་དང་སྡུག་པ་བྱེད་མཁན་མེད་པ་ལྟ་བུའི་ལྷིང་འཇགས་ཡོད་པ་ཙམ་ལས། དོན་དམ་པའི་མིའི་སེམས་ནང་སློབ་གསོ་དེ་དག་གིས་འགྱུར་བ་ཐེབས་ནས་ཡ་རབས་ཤིག་ཆགས་མེད།
དཔེར་ན། ཨུ་རུ་སུ་ལ་འགྱུར་བ་ཐེབས་མ་ཐག་ཏུ་གང་བྱུང་གི་ཁྲིམས་འགལ་བྱེད་མཁན་མང་པོ་ཞིག་བྱུང་ཡོད། དེ་བཞིན་རྒྱ་ནག་ནང་དུ་ཆ་བཞག་ཀྱང༌། རང་དབང་གི་འགྱུར་བ་ཕྲན་བུ་ཆེ་རུ་ཕྱིན་པའི་སྐབས་གང་བྱུང་བྱེད་མཁན་མང་པོ་ཞིག་ཐོན་ཡོང་གི་འདུག དེ་དག་ནི་མིའི་སེམས་ལ་འགྱུར་བ་མ་ཕྱིན་པའི་རྟགས་ཡིན། འགྱུར་བ་མ་ཕྱིན་པ་དེ་ནི་འགྱུར་བ་གཏོང་སྟངས་མ་རན་པས་ལན་པ་ཡིན། འགྱུར་བ་གཏོང་སྟངས་དེས་དངོས་གཙོ་སྨྲ་བའི་ལྟ་བ་ཡར་རྒྱས་སུ་གཏོང་བ་དང༌། ཆོས་ཞེས་པ་དེ་སེམས་གཙོ་སྨྲ་བ་རེད་ཅེས་དེར་མཐའ་གཅིག་ཏུ་སྐྱོན་བརྗོད་བྱས་པ་དེས། མིའི་སེམས་ལ་ཡིད་ཆེས་སླེབས་མ་ཐུབ་པ་ཡིན།
དེ་ལྟར་དུས་རབས་ཉི་ཤུ་པའི་ནང་འགྱུར་བ་ཆེན་པོ་བྱུང་བ་དེར་བསམ་བློ་ཞིག་བཏང་ན། འགྱུར་བ་ཆེན་པོ་འགྲོ་བ་དེ་དག་དུས་རབས་ཉི་ཤུ་པའི་ནང་དུ་སྔོན་གྱི་ལོ་རྒྱུས་ཐོག་ཏུ་ཡོད་པ་ལྟར་སྟོན་པ་གསར་པ་ཞིག་བྱུང་སྟེ༑ སྟོན་པ་གསར་པ་དེས་བསླབ་བྱ་བརྒྱབ་པ་ལས་བྱུང་བ་མིན། འོ་ན་ཇི་ལྟར་བྱས་ཏེ་བྱུང་ངམ་ཞེ་ན། ང་རང་ཚོ་མི་རང་ཉིད་ཀྱིས་ཉམས་མྱོང་བསགས་པ་དང༌། མི་རང་གི་རྣམ་དཔྱོད་ཀྱི་ཐོག་ནས་ཞིབ་འཇུག་བྱས་པ་ལ་བརྟེན་ནས་འཛམ་གླིང་འདིའི་སྟེང་འགྱུར་བ་འགྲོ་བ་དེ་དག་བྱུང་བ་རེད། དེར་བརྟེན་དུས་རབས་ཉི་ཤུ་པ་འདི་ང་རང་ཚོའི་མིའི་ལོ་རྒྱུས་ནང་དུ་གལ་འགངས་ཆེ་ཤོས་ཀྱི་དུས་རབས་ཤིག་ཆགས་ཡོད། ད་ལྟ་ང་ཚོ་དུས་རབས་ཉི་ཤུ་པའི་འཕྲོ་སྐྱེལ་མཁན་ཞིག་ཆགས་ཡོད་ཅིང༌། དུས་རབས་ཉེར་གཅིག་པ་འདི་འགོ་ཚུགས་སྐབས་ཨི་རག་གི་དམག་འཁྲུག་དང༌། ཨབ་གྷ་ནི་སི་ཐན་གྱི་གནས་ཚུལ་ལྟ་བུ་བློ་ཕམ་གྱི་གནས་ཚུལ་ཡོད་ཀྱང༌། སྤྱི་ཡོངས་ཀྱི་ཆ་ནས་བཤད་ན། དུས་རབས་ཉི་ཤུ་པའི་མཇུག་མཐུད་མཁན་གྱི་དུས་རབས་ཤིག་ཆགས་ཡོད།
བྱམས་པ་དང་བརྩེ་བའི་སྐད་ཆ་ཤོད་སྐབས་ཆོས་ལུགས་དང་འབྲེལ་བ་སླེབས་ཀྱི་ཡོད། འཛམ་གླིང་འདིའི་ལོ་སྟོང་ཕྲག་འགའ་ཞིག་གི་རིང་ལ་མིའི་སྤྱི་ཚོགས་ནང་ཆོས་ཞེས་པ་ཞིག་བྱུང་བ་རེད། ཆོས་ཀྱི་རིགས་འགའ་ཞིག་ཉི་མ་དང༌། མེ་རྩ་ཆེན་དུ་བརྩི་བ་ལྟ་བུ་ནི་དེ་འདྲ་ཞིག་རེད། ལྷ་དང་ཀླུ་ཡོད་ཅེས་པ་ལྟ་བུའི་ཐོག་ནས་དད་པ་བྱེད་པ་ལྟ་བུ་ཡོང་གི་ཡོད་ཅིང༌། དེ་དག་ལ་ལྟ་གྲུབ་ལྟ་བུ་གང་ཡང་བཤད་རྒྱུ་མེད།
གྲུབ་མཐའ་ཡོད་པའི་ཆོས་ལུགས་ནི། རྒྱ་གར་ནང་དུ་ལོ་སྟོང་ཕྲག་གསུམ་ཙམ་ཕྱིན་མཚམས་ནས་ལྟ་གྲུབ་ཅིག་གི་ཐོག་ནས་ཆོས་དད་ཤོད་ཀྱི་ཡོད་ཅིང༌། དེ་འདྲའི་ལྟ་གྲུབ་ཡོད་པའི་ཆོས་ལུགས་གཙོ་ཆེ་བ། དཔེར་ན། རྒྱ་གར་གྱི་ཆོས་ལུགས་དང༌། འཇིའུ་ཡི་ཆོས་ལུགས། ཡེ་ཤུ་དང༌། ཁ་ཆེ་ལ་སོགས་པའི་གྲུབ་མཐའ་ཡོད་པའི་ཆོས་ལུགས་དེ་དག་ཚང་མས་བསླབ་བྱ་རྒྱབ་རྒྱུ་མི་སེམས་པ་བཟང་པོ་བྱེད་དགོས་པ་དང༌། བྱམས་པ་དང་བརྩེ་བ། བཟོད་པ་དང་ཆོག་ཤེས་དགོས་ལ། རང་རང་གི་ཆོས་ལུགས་ནས་གསུངས་པའི་བསླབ་པ་སྲུང་དགོས་ཞེས་གསུང་མཁན་གཅིག་མཚུངས་ཡིན།
དེར་བརྟེན་ཆོས་ལུགས་དེ་དག་གིས་སྙིང་པོ་གང་ཞིག་ཤོད་ཀྱི་ཡོད་དམ་ཞེ་ན། མི་ལ་ལྷན་སྐྱེས་སུ་ཡོད་པ་དང༌། མི་ལ་དགོས་མཁོ་ཡོད་པའི་བྱམས་པ་དང་བརྩེ་བ་ཞེས་པ་དེ་གལ་ཆེན་པོ་ཡིན་པ་ཆོས་ལུགས་ཚང་མས་ཤོད་ཀྱི་ཡོད། བྱམས་པ་དང་བརྩེ་བ་སྒྲུབ་སྟངས་དེར་ཐབས་ཤེས་མི་འདྲ་ཞིང༌། རིགས་གཅིག་གིས་འཇིག་རྟེན་བཀོད་པ་པོ་ཡོད་ཅེས་འདོད་པ་དང༌། འཇིག་རྟེན་བཀོད་པ་པོ་དེ་མཁྱེན་པ་དང་བརྩེ་བའི་བདག་ཉིད་རེད། དེས་ན་འཇིག་རྟེན་བཀོད་པ་པོར་བརྩེ་བ་དང་དད་གུས་བྱེད་དགོས། ཇི་ཙམ་གྱིས་འཇིག་རྟེན་བཀོད་པ་པོར་དད་གུས་བྱས་པ་དེའི་ཚོད་ཀྱིས་རང་ཉིད་ཀྱི་དད་པ་དང་བརྩེ་བ་དེ་དག་རང་ཉིད་ཀྱིས་ཉམས་ལེན་བྱེད་དགོས་པ་ཞིག་དང༌། འཇིག་རྟེན་བཀོད་པོ་ཞིག་གིས་བཀོད་པའི་སེམས་ཅན་ཚང་མར་བརྩེ་བ་བྱེད་དགོས་ཞེས་རྗོད་ཀྱི་ཡོད།
དཔེར་ན། ཁ་ཆེའི་གསུང་རབ་ཀྱི་ནང་དུའང་དེ་ལྟར་ཤོད་ཀྱི་ཡོད། ང་དང་ཁ་ཆེ་བླ་མ་ངོ་ཤེས་ཤིག་སྐད་ཆ་བྱུང་བས། ཁ་ཆེའི་བསྟན་བཅོས་སམ་གྲུབ་མཐའི་ནང་དུ་འཇིག་རྟེན་བཀོད་པ་པོས་བཀོད་པའི་སེམས་ཅན་ཚང་མར་བྱམས་བརྩེ་བྱེད་དགོས་ཞེས་ཡོད་ཚུལ་རྗོད་ཀྱི་འདུག དེར་བརྟེན་སྒྲུབ་བྱེད་ནི་འཇིག་རྟེན་བཀོད་པ་པོས་བཀོད་པ་རེད་ཅེས་སྒྲུབ་བྱེད་དེ་འདྲ་ཞིག་འགོད་ཀྱི་ཡོད། བཀོད་པའི་གྲུབ་དོན་སྙིང་པོར་བྱམས་པ་དང་བརྩེ་བ་དེ་དག་དགོས་ཞེས་པ་དེ་ཡིན།
བྱམས་པ་དང་བརྩེ་བ་གཅིག་པུས་འདང་གི་མེད་ཅིང༌། ང་ཚོར་མི་མཐུན་པ་དང༌། འཁྲུག་པ་རྒྱབ་པ་ཡོང་གི་ཡོད་སྟབས་བཟོད་པ་དང་ཆོག་ཤེས་དགོས་ཞེས་པའི་བསླབ་བྱ་དེ་དག་ཀྱང་སླེབས་ཀྱི་ཡོད། སྙིང་པོ་ནི་བྱམས་བརྩེའི་སྟེང་དུ་སྐད་ཆ་ཤོད་ཀྱི་ཡོད་སྟབས་ད་ལྟ་དུས་རབས་ཉེར་གཅིག་པ་འདིར་ཚན་རིག་ཡར་རྒྱས་ཧ་ཅང་ཚད་མཐོན་པོར་སོན་ཞིང༌། སྤྱིར་བཏང་བཤད་ན་དངོས་པོ་ཡར་རྒྱས་ཚད་མཐོན་པོ་སླེབས་པའི་དུས་རབས་འདིའི་ནང་དུའང༌། འཛམ་གླིང་གི་མང་ཆེ་བ་རྣམས་ཆོས་ལ་དད་པ་བྱེད་ཀྱི་ཡོད་མེད་མི་ཤེས་ཀྱང༌། འཛམ་གླིང་ཤར་ནུབ་གང་སར་ཆོས་ལ་དོ་སྣང་བྱེད་མཁན་མང་པོ་ཞིག་དུས་ད་ལྟའང་ཡོད། དེ་ཁྲལ་དང་ཁྲིམས་ཀྱི་ཐོག་ནས་བཟོས་པ་གང་ཡང་མིན་པར། རང་བཞིན་གྱིས་མི་ལ་ཕན་ཐོགས་དང་དགོས་མཁོ་ཡོད་པ་ཞིག་མཐོང་བས་ན༑ མི་ཁག་གཅིག་གིས་ཆོས་ལ་དོ་སྣང་བྱེད་པ་ཞིག་ཆགས་ཀྱི་ཡོད།
སྙིང་པོ་ནི་དངོས་པོ་ཡར་རྒྱས་ཕྱིན་པས་ལུས་པོ་བདེ་ཐང་བཟོ་ཡི་ཡོད་ལ། ལུས་པོའི་ཚོར་བ་བདེ་སྐྱིད་ཡོང་བའི་ཆ་རྐྱེན་དེ་དག་དངོས་པོ་ཡར་རྒྱས་ཀྱི་སྟེང་ནས་སྒྲུབ་ཀྱི་ཡོད་པས་དེ་དག་ངེས་པར་དུ་དགོས། དེ་བཞིན་ལུས་པོའི་བདེ་ཐང་ཁོ་ནས་ང་ཚོར་འདང་གི་མེད། གང་ལགས་ཤེ་ན། ནང་གི་རྣམ་པར་རྟོག་པས་རྐྱེན་པས་དགའ་སྡུག་མང་པོ་ཞིག་ཡོང་གི་ཡོད། དེ་དག་རྣམ་པར་རྟོག་པ་དེ་ཉིད་ཀྱི་སྟེང་ནས་ཐབས་ཤེས་ཤིག་བཙལ་ཏེ། རྣམ་རྟོག་གི་ཐོག་ནས་དགའ་སྡུག་ཡོང་བ་དེ་དག་ལ་རྣམ་རྟོག་དེ་ཉིད་ཀྱི་ཐོག་ནས་དགའ་སྡུག་གི་རྒྱུ་རྐྱེན་སྒྲུབ་དགོས་པ་ལས། ནང་གི་སེམས་ལ་དགའ་སྡུག་བྱུང་བ་དེ་དག་ལ་ཁབ་བརྒྱབ་ནས་ཕན་པ་དང༌། བཤགས་བཅོས་བྱས་ནས་ཕན་པ་ཞིག ཡང་ན་དངུལ་མང་པོ་ཡོད་ན་དེས་སེལ་བ་ཞིག་ཡོང་གི་མེད།
ལུས་པོའི་དཀའ་སྡུག་དཔེར་ན། འཚོ་བས་ཕོངས་པའི་སྡུག་བསྔལ་དང༌། ཚ་གྲང་གི་སྡུག་བསྔལ་གྱིས་མཚོན་དེ་དག་དངུལ་ཡོད་ན་སྨན་བཅོས་དང༌། ཟ་བཏུང་ལོངས་སྤྱོད་ཕུན་སུམ་ཚོགས་པ། དེ་བཞིན་གནས་ཁང་ཁོར་ཡུག་ཕུན་སུམ་ཚོགས་པ། གཉེན་ཉེ་དུ་ཕུན་སུམ་ཚོགས་པ་དེ་དག་གི་ངང་ནས་ལུས་པོའི་བདེ་ཐང་དང་ལུས་ཀྱི་བདེ་སྐྱིད་སྒྲུབ་ཐུབ་ཀྱི་ཡོད། འོན་ཀྱང་ཕྱི་ཡི་དངུལ་དང་དངོས་པོ་ལ་བརྟེན་ནས་སྒྲུབ་ཐུབ་པའི་ཆ་རྐྱེན་དེ་དག་ཕུན་སུམ་ཚོགས་པོ་ཞིག་ཡོད་ཀྱང༌། སེམས་འཁྲུགས་ནས་མ་སྐྱིད་པ་བྱེད་མཁན་མང་པོ་ཞིག་ཡོང་གི་ཡོད། དེ་འདྲའི་སེམས་འཁྲུག་ནས་མ་སྐྱིད་པ་ཡོང་བ་དེ་དག་ཕྱི་དངོས་པོའི་མཐུན་རྐྱེན་མ་འདང་བའི་རྐྱེན་གྱིས་དཀའ་ངལ་བྱུང་བ་མིན་པར་ནང་བསམ་བློ་གཏོང་སྟངས་ཤིག་མ་འགྲིགས་པས་སེམས་འཁྲུགས་པ་རེད།
མདོར་ན། ང་རང་ཚོས་དོན་གཉེར་བྱས་ནས་སེལ་རྒྱུའི་སྡུག་བསྔལ་དང༌། བསྒྲུབ་རྒྱུའི་བདེ་སྐྱིད་ལ་གཙོ་བོ་ལུས་ཚོར་ལ་བརྟེན་པའི་བདེ་སྡུག་ཅིག་དང༌། གཙོ་བོ་ཡིད་བློ་ལ་བརྟེན་པའི་བདེ་སྡུག་ཅིག་བཅས་གཉིས་ཡོད་པ་གསལ་པོ་རེད། དེ་གཉིས་ཀྱི་ནང་ནས་གང་ཞིག་གལ་འགངས་ཆེའམ་ཞེ་ན༑ ཕལ་ཆེར་ནང་བསམ་བློའམ་ཡིད་བློ་ལ་བརྟེན་པའི་བདེ་སྡུག་དེ་འགངས་ཆེ་བ་ཡིན། དེ་ཡིན་པའི་རྒྱུ་མཚན་གང་ཞེ་ན། ལུས་ཀྱི་དཀའ་ངལ་མང་པོ་ཞིག་ཡིད་ཚིམ་པ་དེས་ལུས་པོའི་དཀའ་ངལ་ཟིལ་གྱིས་གནོན་ཐུབ་པ་ཡིན། དཔེར་ན། རང་གི་ཆབ་སྲིད་ཀྱི་དམིགས་ཡུལ་དང༌། དེ་བཞིན་རྩེད་མོའི་འགྲན་སྡུར་གྱི་ཐོག་ནས་མིང་བླང་རྒྱུ་ལྟ་བུ་བསམ་བློའི་ཐོག་ནས་དོན་དུ་གཉེར་བའི་དོན་ཞིག་འགྲུབ་པའི་སླད་ལུས་པོས་དཀའ་ངལ་ཆེན་པོ་བརྒྱབ་ཐུབ་མཁན་དེ་འདྲ་ཡོང་གི་ཡོད།
དེ་བཞིན་ང་རང་ཚོ་ཆོས་ཉམས་ལེན་བྱེད་མཁན་ཞིག་གིས། ནང་ཆོས་ཀྱི་ཐོག་ནས་རང་ཉིད་ཀྱི་དམིགས་ཡུལ་ཞིག་བསྒྲུབ་རྒྱུའི་ཆེད་དུ་ལུས་པོའི་དཀའ་ངལ་དང་དུ་ལེན་ནས་ལུས་པོའི་དཀའ་ངལ་ཁྱད་དུ་བསད་པ་མང་པོ་ཞིག་ཡོང་གི་ཡོད་པ་དེ་དག་དཀའ་ངལ་དང་དུ་བླངས་ནས་མྱོང་གི་ཡོད་པ་ལས། མི་འདོད་བཞིན་དུ་སྡུག་བསྔལ་དེ་དག་བྱུང་བ་ཞིག་མིན།
དེས་ན་ནང་སེམས་ཀྱི་ཡིད་ཚིམ་པ་དེས་ལུས་པོ་ལ་བརྟེན་པའི་སྡུག་བསྔལ་དེ་དག་དང་དུ་ལེན་ཐུབ་པ་ཡོང་གི་ཡོད། དེས་སེམས་མ་སྐྱིད་པ་ཡོང་རྒྱུའི་ཚབ་ཏུ་སེམས་ལ་ལྷག་པར་དུའང་ཡིད་ཚིམ་པ་ཞིག་ཡོང་རྒྱུ་ཡོད། དེ་ལས་ལྡོག་སྟེ་ནང་གི་བསམ་བློ་འཁྲུགས་ཡོད་ན། ཕྱི་དངོས་པོའི་མཐུན་རྐྱེན་ཇི་ཙམ་གྱིས་བཟང་པོ་ཞིག་ཡོད་ཀྱང༌། དེས་ནང་སེམས་མ་སྐྱིད་པ་ཡོད་པ་དེ་དག་ཟིལ་གྱིས་གནོན་མི་ཐུབ་པས་གཙོ་བོ་ཡིད་བློ་ལ་བརྟེན་པའི་བདེ་སྡུག་དེ་འགངས་ཆེ་ཞིང༌། ཕན་གནོད་ཤུགས་ཆེ་བ་ཡོད།
གཉིས་ནས་ལུས་ཚོར་ལ་བརྟེན་པའི་སྡུག་བསྔལ་སེལ་རྒྱུ་དང༌། བདེ་བ་བསྒྲུབ་རྒྱུ་དེ་དག་དུད་འགྲོ་དང་ཐུན་མོང་བ་ཡིན་ཀྱང༌། ཡིད་བློ་ལ་བརྟེན་པའི་བདེ་སྡུག་ནི་མི་དང་དུད་འགྲོ་གཉིས་ལས་མི་ལ་ཤུགས་ཆེ་བ་ཡོད། དེ་ཡོང་བའི་རྒྱུ་མཚན་ནི། དུད་འགྲོ་ལས་མི་ལ་བསམ་བློ་གཏོང་རྒྱུའི་ནུས་པ་ཧ་ཅང་གི་ཤུགས་ཆེ་བ་ཡོད། དེ་ནི་ཀླད་པའི་འགྲོ་སྟངས་ཤིག་གི་ཐོག་ནས་ཡོང་བ་ངེས་ཏན་ཏན་རེད། བསམ་བློ་གཏོང་རྒྱུར་མིའི་ཀླད་པ་དེ་ཤུགས་ཆེ་ཞིང་མང་བ་ཡོད་ལ། མི་ལ་བསམ་བློ་གཏོང་རྒྱུའི་ནུས་པ་ཤུགས་ཆེ་བ་ཡོད་སྟབས་རེ་དོགས་དང་རྣམ་རྟོག་འདྲ་མིན་ཡོང་བ་དང༌། དེས་རྐྱེན་པས་ཡིད་བློ་ལ་བརྟེན་པའི་དགའ་སྡུག་མང་པོ་ཞིག་ཡོང་གི་ཡོད།
དེར་བརྟེན་དུད་འགྲོ་དང་མི་གཉིས་བསྡུར་ན། བསམ་བློས་རྐྱེན་པས་རེ་དོགས་ཀྱི་རྣམ་རྟོག་མང་པོ་ཞིག་གིས་སེམས་ལ་སྐྱིད་མ་སྐྱིད་ཡོང་བ་དེ་མི་ལ་ཤུགས་ཆེ་བ་ཆགས་ཡོད་པ་ཧ་ཅང་གསལ་པོ་ཡིན། ཕྱི་ལུས་པོ་ལ་བརྟེན་པའི་སྡུག་བསྔལ་སེལ་རྒྱུ་དང༌། བདེ་བ་བསྒྲུབ་རྒྱུར་དངོས་པོ་ཡར་རྒྱས་དེ་དག་དགོས་ཤིང༌། ནང་ཡིད་བློ་ལ་བརྟེན་པའི་བདེ་སྡུག་དེ་འདྲ་ཞིག་ཡོང་གི་ཡོད་སྟབས། དེ་ལ་དངུལ་སྤྲད་ནས་བཟོ་ཐུབ་རྒྱུ་མེད་ལ། ཕྱིའི་སྨན་བཅོས་ཁོ་ནའི་ཐོག་ནས་བཟོ་ཐུབ་ཐབས་མེད། དེར་བརྟེན་ནང་བསམ་བློའི་སྦྱོང་བརྡར་གྱི་ཐོག་ནས་སྡུག་བསྔལ་ཉུང་དུ་གཏོང་བ་དང༌། བདེ་བ་མང་དུ་གཏོང་བའི་ཐབས་ཤེས་ཤིག་བྱེད་འོས་པ་དང༌། བྱེད་དགོས་པ་ཞིག་ཀྱང་ཆགས་ཡོད།
གྲུབ་མཐའ་ཡོད་པའི་ཆོས་ལུགས་དེ་དག་གིས་བསླབ་བྱ་རྒྱབ་རྒྱུའི་སྙིང་པོ་ནི། བྱམས་པ་དང་བརྩེ་བའི་བསླབ་བྱ་དེ་དག་རྒྱབ་ཀྱི་ཡོད་ལ། དེས་མི་ལ་ཕན་ཐོགས་ཤིག་ཡོང་གི་ཡོད། དུས་ད་ལྟའང་ཆོས་ལུགས་དེ་དག་འཛམ་གླིང་འདིའི་སྟེང་དུ་གནས་ཡོད་ཅིང༌། ཆོས་བརྒྱུད་དེ་དག་གི་རྗེས་སུ་འབྲང་མཁན་མི་ས་ཡ་མང་པོ་ཡོང་གི་ཡོད།
སྐབས་རེ་ཆོས་བརྒྱུད་རང་རང་ནས་གསུངས་པའི་བསླབ་བྱའི་སྙིང་པོ་དེ་དང༌། ཡང་དུས་རབས་མང་པོ་ཞིག་ཕྱིན་རྗེས་ལམ་དང་ལུགས་སྲོལ་ལྟ་བུ་ཞིག་ཆགས་པ་བཅས་ཆ་གཉིས་ཡོད། ཆོས་ལུགས་ཀྱི་བྱེད་སྒོའམ་ལུགས་སྲོལ་གྱི་ཆ་གཅིག་དང༌། ཆོས་ལུགས་དེ་ནས་བཤད་པའི་བསླབ་བྱའི་སྙིང་པོའི་ཆ་གཅིག་བཅས་ཀྱི་དབྱེ་བ་ཕྱེ་རྒྱུ་དེ་གལ་ཆེན་པོ་ཞིག་ཆགས་ཡོད།
ཆོས་ལུགས་ཀྱི་བསླབ་བྱ་སྙིང་པོ་ནི། བྱམས་བརྩེ་དང༌། དེ་དང་འབྲེལ་བའི་བཟོད་པ་དང་ཆོག་ཤེས་དེ་དག་ཤོད་ཀྱི་ཡོད་ཅིང༌། དེ་སྒྲུབ་བྱེད་དུ་འཇིག་རྟེན་བཀོད་པ་པོ་འདོད་མཁན་དང༌། འཇིག་རྟེན་བཀོད་པ་པོ་མི་འདོད་མཁན་བཅས་ལྟ་གྲུབ་མི་འདྲ་བ་ཤོད་ཀྱི་ཡོད། ཆོས་ལུགས་དེ་དག་ལོ་སྟོང་ཕྲག་ཕྱིན་པ་ཤ་སྟག་ཡིན་སྟབས། ཆོས་ལུགས་གང་ཞིག་ཡིན་ནའང༌། ཆོས་ལུགས་དེ་ཡོད་སའི་ལུང་པའི་གོམས་སྲོལ་དང་འབྲེལ་བ་དམ་ཟབ་ཆགས་ཡོད། ཆོས་ལུགས་དེ་དང་དེ་ནས་ལམ་དང་ལུགས་སྲོལ་ཞིག་ཀྱང་ཆགས་ཡོད་པ་བཅས་གཉིས་ཡོད་པ་ལས། གང་ཞིག་གལ་འགངས་ཆེའམ་ཞེ་ན། སྙིང་པོ་གང་ཞིག་ཡིན་པ་དེར་བསམ་བློ་གཏོང་རྒྱུ་དེ་ཧ་ཅང་གལ་འགངས་ཆེན་པོ་ཡིན།
ཐོག་མར་ཆོས་ལུགས་གང་ཞིག་ཡིན་ཡང༌། ལྟ་གྲུབ་ཀྱི་ཆ་གཅིག་དང༌། བསླབ་བྱའི་ཆ་གཅིག་བཅས་གཉིས་ལས་ལྟ་གྲུབ་ལ་འདྲ་མིན་མང་དུ་ཡོང་གི་ཡོད། འོན་ཀྱང་ལྟ་གྲུབ་འདྲ་མིན་དེ་དག་གི་དགོས་དོན་ནམ་གྲུབ་དོན་གང་ཞིག་ཡིན་པ་དེར་བསམ་བློ་ཞིག་གཏང་ན། བྱམས་དང་སྙིང་རྗེ་རྩལ་དུ་བཏོན་མཁན་གཅིག་པ་ཆགས་ཀྱི་ཡོད་སྟབས། གཞི་རྩ་དེའི་ཆ་ནས་ཆོས་ལུགས་ཚང་མ་མཐུན་པོ་བྱེད་ཐུབ་པའི་རྒྱུ་མཚན་ཡོད་པ་ཞིག་ཆགས་ཡོད།
ལྟ་གྲུབ་འདྲ་མིན་གཅིག་གིས་འདོད་པ་ཅིག་ཤོས་ཀྱིས་མི་འདོད་པ་སོགས་ཧ་ཅང་གི་ཧེ་བག་ཆེན་པོ་ཡོད་ཀྱང༌། དེ་དག་དགོས་མཁོ་ཡོད་པ་ཞིག་ཡིན། དེ་ཡང་དུས་རབས་མི་འདྲ་བ་དང༌། ས་གནས་མི་འདྲ་བ། མིའི་ཁམས་དང་མོས་པ་མི་འདྲ་བ་བཅས་ལ་ཤོད་ཀྱི་ཡོད་སྟབས། ཁམས་དང་མོས་པ་མི་འདྲ་བའི་རྐྱེན་གྱིས་ལྟ་གྲུབ་མི་འདྲ་བ་དགོས་པ་ཡིན། དཔེར་ན། སངས་རྒྱས་པའི་ཆོས་པ་རང་གི་ནང་དུ་ཆ་བཞག་ཀྱང༌། ཁམས་དང་མོས་པ་མི་འདྲ་བ་ཡོད་པས་ན་ཐེག་པ་མི་འདྲ་བ་དང༌། ལྟ་གྲུབ་མི་འདྲ་བ་ཡོང་གི་ཡོད། དེས་ན་ལྟ་གྲུབ་མི་འདྲ་བ་དེ་དག་ལ་བརྩི་རྒྱུ་དེ་ཙམ་མི་འདུག ལྟ་གྲུབ་མི་འདྲ་བ་དེ་དག་གིས་གཏན་ལ་ཕབ་ཅིང༌། དེ་དག་གི་གྲུབ་དོན་གཙོ་བོ་གང་ཞིག་ཡིན་ཞེ་ན། བྱམས་སྙིང་རྗེ་ཞེས་པ་དེའི་སྟེང་དུ་གཅིག་པ་བབས་ཀྱི་ཡོད་སྟབས་ཚང་མ་མཐུན་པོ་བྱེད་རྒྱུའི་ཆ་རྐྱེན་ཞིག་ཡོད།
ཆོས་ལུགས་གང་ཞིག་ཡིན་ཡང༌། གོང་དུ་ཞུས་པ་ལྟར་ཆོས་ལུགས་ཀྱི་སྙིང་པོའི་ཆ་གཅིག་དང༌། ལམ་དང་ལུགས་སྲོལ་གྱི་ཆ་བཅས་གཉིས་ཡོད་པའི་ནང་ནས་ང་ཚོས་གང་ཞིག་གལ་ཆེན་པོར་བརྩི་དགོས་སམ་ཞེ་ན། སྙིང་པོ་དེ་གལ་འགངས་ཆེ་བར་རྩི་རྒྱུ་གཙོ་བོར་བྱེད་དགོས། ཧིན་དྷུ་དང༌། ཡེ་ཤ༑ ནང་པ་སོགས་ཆོས་ལུགས་གང་ཞིག་ཡིན་ཡང༌། ང་རང་ཚོ་མང་པོ་ཞིག་གིས་སྤྱི་ཚོགས་ཐོག་སྙིང་པོ་དེ་བརླག་ནས་ལམ་དང་ལུགས་སྲོལ་དེ་འཇགས་པ་མང་པོ་ཞིག་ཡོང་གི་ཡོད།
ངས་ནམ་རྒྱུན་རྒྱ་གར་བ་ངོ་ཤེས་དེ་འདྲར་ཤོད་ཀྱི་ཡོད་ལ། ང་རང་ཚོ་ཆོས་པ་ཚང་མར་ངས་འདི་ཤོད་ཀྱི་ཡོད། ང་རང་ཚོས་ཆོས་ཁས་བླང་མ་བླང་སོ་སོའི་རང་དབང་རེད། ཆོས་མ་བྱས་ཀྱང་འགྲིགས། དེ་ནི་སོ་སོའི་རང་དབང་རེད། ཆོས་མེད་པར་སྐྱིད་པ་ཡོད་ཚེ་ཆོས་མ་བྱས་ཀྱང་འགྲིགས་པས་ཁྱད་པར་གང་ཡང་མེད། ཆོས་ཤིག་ཁས་བླངས་ཕྱིན་ཆད་ལ་རང་ངོས་ནས་བསམ་པ་རྣམ་དག་གི་ཐོག་ནས་དོ་གལ་ཆེན་པོར་བརྩིས་ཏེ་ཡིད་གཟབ་བྱེད་རྒྱུ་གལ་ཆེན་ཡིན་པ་ལས། ང་ཆོས་ལུགས་དེ་དང་དེའི་རྗེས་འབྲང་ཡིན་ཞེས་མིང་ཙམ་ལས། དོན་དངོས་ཆོས་ཀྱི་བསླབ་བྱ་གང་དང་གང་ཞིག་ཡོད་པ་དེ་དག་ལ་དོ་སྣང་མ་བྱས་པ་དང༌། བསླབ་བྱ་དེ་དག་ཉིན་རེའི་འཚོ་བའི་ནང་ལག་ལེན་མི་བྱེད་པ་དང༌། ལག་ཏུ་བསྟར་རྒྱུར་དོ་སྣང་གང་ཡང་མེད་པར་ཆོས་ཞེས་བརྗོད་སྐབས་ལུགས་སྲོལ་ལྟ་བུ་དང༌། ཆོས་བྱས་ཞེས་བརྗོད་སྐབས་ཀྱང་ལམ་དང་ལུགས་སྲོལ་ལྟར་བྱས་ཏེ་ཕྱིན་ན་ནོར་འཁྲུལ་ཡིན། དཔེར་ན། ཡི་ཤུའི་ཆོས་པ་ཞིག་ཡིན་ན། དུས་དུས་སུ་རེས་གཟའ་ཉི་མར་ལྷ་ཁང་ནང་སྨོན་ལམ་བརྒྱབ་པ་ལྟ་བུ་དང༌། ནང་པར་ཆ་བཞག་ཀྱང་མཚམས་རེ་ལྷ་ཁང་ནང་དུ་འདོན་པ་བཏོན་པ་དང༌། ཡུད་ཙམ་རིང་སྨོན་ལམ་བརྒྱབ་སྟེ་སྨིན་མ་ཟིང་ཟིང་བྱས་ཏེ་བསྡད་ཅིང༌། ཕྱི་ལོགས་སུ་སླེབས་སྐབས་གང་ཡང་མེད་པ་དེ་འདྲ་ཆོས་ལུགས་མང་པོའི་ནང་དུ་ཡོད། དེར་བརྟེན་ཆོས་ལ་ང་ཚོས་དད་པ་བྱེད་ཀྱི་ཡོད་ཀྱང༌། དེ་དག་ལམ་དང་ལུགས་སྲོལ་གྱི་ཐོག་ཏུ་འདི་ལྟར་ཕྱིན་པ་ལྟ་བུ་ཞིག་ལས། དོན་ངོ་མའི་བསླབ་བྱ་གང་ཞིག་ཡིན་པ་དང༌། དོན་དངོས་ཀྱི་བསླབ་བྱ་དེ་དག་ཤེས་པའི་ཐོག་ནས་ཉིན་རེའི་འཚོ་བའི་ནང་དུ་ལག་ལེན་དུ་བསྟར་རྒྱུར་དོ་སྣང་དེ་ཙམ་མེད་པ་ཞིག་ཡོང་གི་འདུག་པ་དེ་ནི་ནོར་འཁྲུལ་རེད།
གོང་དུ་ཞུས་པ་ལྟར་མི་ལ་ཕན་ཐོགས་ཡོད་པའི་ཆོས་བརྒྱུད་དེ་དག་ལ་ང་ཚོས་གུས་ཞབས་བྱེད་རྒྱུ་དེ་གལ་ཆེན་པོ་རེད། འོ་ན་དད་པ་བྱེད་དགོས་སམ་ཞེ་ན། དད་པ་དང་གུས་པ་ནི་ཐ་དད་ཡིན་ཞིང༌། དད་པ་སོ་སོའི་ཆོས་ལ་བྱེད་པ་དང༌། གུས་པ་ཆོས་ལུགས་ཚང་མར་བྱས་ན་ཡག་པོ་ཡོད། མི་ལ་ཕན་གྱི་ཡོད་སྟབས་གུས་པ་བྱེད་པའི་རྒྱུ་མཚན་ཡང་ཡོད། ལྟ་གྲུབ་ཡོད་པའི་ཆོས་བརྒྱུད་ཆེ་བ་དེ་དག་གིས་མི་ལ་ཕན་གྱི་ཡོད། དེར་བརྟེན་ཕན་པ་དེ་རྒྱུ་མཚན་དུ་བྱས་ནས་གུས་པ་བྱས་ན་འགྲིགས་པ་ཡིན། དད་པ་བྱེད་རྒྱུ་ནི་སོ་སོའི་ཆོས་ལུགས་དེར་བྱེད་དགོས།
འཛམ་གླིང་འདིའི་རྙོག་དྲ་ཡོང་གཞི་གཅིག་ནི། དད་པ་གཅིག་དང་ཆོས་ལུགས་གཅིག་ཅེས་པ་དེ་ཡིན། དད་པ་རྩེ་གཅིག་པ་དང༌། ཆོས་ལུགས་གཅིག བདེན་པ་གཅིག་ཅེས་པ་དེ་དག་ནི་སོ་སོའི་ཆོས་ལུགས་ཀྱི་ནང་དུ་དགོས་ཤིང༌། མི་སྒེར་གཅིག་གི་ངོས་ནས་ཆོས་གཅིག་དང༌། བདེན་པ་གཅིག མཐར་ཐུག་གཅིག་ཅེས་པ་གལ་ཆེན་པོ་ཡིན། རང་ཉིད་ཀྱི་དད་པ་དེ་རྩེ་གཅིག་པ་ཞིག་དགོས། དཔེར་ན། སངས་རྒྱས་པའི་ཆོས་ལ་ཆ་བཞག་ན། གཞན་དུ་མི་སྨྲ་བའི་སྒོ་ནས་སྐྱབས་སུ་འགྲོ་བ་ཞེས་གསུང་གི་ཡོད། དེར་བརྟེན་སངས་རྒྱས་ཀྱི་ཆོས་ལ་རྩེ་གཅིག་པའི་དད་པ་ཞིག་དགོས་ལ། རྩེ་གཅིག་པའི་དད་པ་དེ་ཁྱེར་ནས་ཆོས་ལུགས་གཞན་རྣམས་ཡག་པོ་མ་རེད་ཅེས་བརྗོད་ན་རྙོག་དྲ་རེད།
དེ་བཞིན་ཡི་ཤུ་དང་ཁ་ཆེའི་ཆོས་པ་སུ་ཞིག་ཡིན་ཡང༌། སོ་སོའི་ཆོས་ལ་རང་ངོས་ནས་དད་པ་རྩེ་གཅིག་པ་དགོས་ཤིང༌། འཇིག་རྟེན་བཀོད་པ་པོར་དད་པ་རྩེ་གཅིག་པ་བྱེད་དགོས། འོན་ཀྱང་རྩེ་གཅིག་པའི་དད་པ་ཡོད་པ་རྒྱུ་མཚན་དུ་བྱས་ཏེ། མི་གཞན་རྣམས་ཀྱང་དེའི་སྟེང་དུ་འགྲོ་དགོས་ཞེས་དང༌། དེ་དང་མི་མཐུན་པ་ཞིག་ཡོད་ན་ནོར་འཁྲུལ་རེད་ཅེས་བརྗོད་དགོས་བྱུང་ཡང་ཧ་ཅང་གི་ཁག་པོ་རེད། དེར་བརྟེན་རྙོག་དྲ་ཡང་ཡོང་གི་ཡོད།
དེས་ན་ཉམས་ལེན་པ་རང་རང་སོ་སོར་རྩེ་གཅིག་པའི་དད་པ་དགོས་ལ༑ སྤྱི་ཚོགས་སྟེང་བསམ་བློ་བཏང་ན། ཆོས་ལུགས་མི་འདྲ་བ་མང་པོ་ཞིག་ཡོད་པ་དེ་དག་མི་ལ་དགོས་མཁོ་ཡོད་པས་ཡག་པོ་རེད་བསམ་པ་ཞིག་གི་ཐོག་ནས་ཆོས་ལུགས་མི་འདྲ་བ་དེ་དག་ཁས་ལེན་བྱས་ཤིང༌། ཆོས་ལུགས་མི་འདྲ་བ་དེ་དག་གིས་མི་ལ་ཕན་ཐོགས་ཡོད་པ་རྒྱུ་མཚན་དུ་བྱས་ཏེ་གུས་ཞབས་བྱེད་རྒྱུ་དེ་ཧ་ཅང་གལ་ཆེན་པོ་ཡིན།
དེས་ན་སྤྱི་ཚོགས་ལ་ལྟོས་ན་ཆོས་ལུགས་མང་པོ་ཞིག་དང༌། དད་པ་མི་འདྲ་བ་མང་པོ་དགོས་ལ། རང་རང་སོ་སོའི་ཆོས་ལུགས་ལ་རྩེ་གཅིག་པའི་དད་པ་དེ་གལ་ཆེན་པོ་ཡིན་པ་ལས། མི་སྡེ་སྤྱིའི་ཐོག་ནས་བཤད་ན་དད་པའི་རྣམ་གྲངས་མང་པོ་ཞིག་ཡོད་དགོས་ལ། དེ་དངོས་ཡོད་གནས་ཚུལ་ཡིན། ལྷག་པར་སངས་རྒྱས་པ་ཞིག་གི་ངོས་ནས་བཤད་ན། དངོས་ཡོད་གནས་ཚུལ་ཁས་ལེན་དགོས་པ་དེ་ཧ་ཅང་གལ་ཆེན་པོ་རེད། དངོས་ཡོད་གནས་ཚུལ་ཁས་མ་བླང་ན་བདེ་པོ་མེད། དེར་བརྟེན་དད་པ་དང་གུས་པ་གཉིས་ཐ་དད་ཡིན།
དེར་བརྟེན་ཆོས་གཅིག་དང༌། བདེན་པ་གཅིག་ཅེས་པའི་བསམ་བློའི་ཐོག་ནས་གཞན་ལའང་བདེན་པ་དང༌། ཆོས་གཅིག་རེད་ཚང་མ་དེའི་སྟེང་དུ་འགྲོ་དགོས་ཞེས་ཆོས་ལུགས་སྤེལ་བ་ཞིག་ཡོང་གི་ཡོད་པ་དེ་ནི་རྙོག་དྲ་ཞིག་ཡིན་ལ། དེ་ནི་ཕལ་ཆེར་དུས་ཚོད་ཡོལ་བའི་གནས་ཚུལ་ཞིག་རེད། སྔར་འཛམ་གླིང་འདི་སོ་སོའི་ཡུལ་འཁོར་ལ་སོ་སོའི་ཆོས་ལུགས་གཅིག་བྱས་ཏེ་སྡོད་པའི་སྐབས་སུ་སོ་སོའི་ཆོས་ལུགས་སྤེལ་ན་འགྲིགས་པ་ཞིག་རེད།
དཔེར་ན། ང་ཚོ་བོད་པར་ཆ་བཞག་ན། སྔར་བོད་ནང་རང་ཉིད་ཀྱི་ལུང་པར་ནང་ཆོས་སྤེལ་ན་དེ་ནི་འགྲིགས་པ་རེད། ད་ཆ་འཛམ་གླིང་ཕྱི་ལོགས་སུ་ནང་ཆོས་སྤེལ་བ་སྟེ། དེ་སྔ་ནང་ཆོས་དང་འབྲེལ་བ་མེད་པའི་མི་ལ་ནང་ཆོས་ཨུ་ཚུགས་བརྒྱབ་སྟེ་བཤད་ན་དེ་ནི་ནོར་འཁྲུལ་རེད། སྔར་ང་སོག་ཡུལ་དུ་ཕྱིན་པའི་སྐབས་ཤིག་ལ། སོག་པོར་ཀོ་རི་ཡའི་ཡི་ཤུ་འགའ་ཞིག་འདུག་པ་དེ་དག་གིས་ཡི་ཤུའི་ཆོས་སྤེལ་གྱི་འདུག ང་ཚོ་འཆམ་པོ་ཡོད་པ་མ་ཟད། སྤྱིར་བཏང་ཡི་ཤུ་དང་ང་འཆམ་པོ་ཡོད། ཁོང་ཚོས་ང་ཐུག་པར་སླེབས་བྱུང་བས། སོག་པོའི་ལུང་པ་འདི་ནང་པའི་ལུང་པ་རེད། དེར་ཁྱེད་རང་ཚོས་ཡི་ཤུའི་ཆོས་སྤེལ་ན་ཡག་པོ་གང་ཡང་མེད་ཅེས་བརྗོད་པ་ཡིན།
དེ་རྗེས་ཉེ་ཆར་ཨི་ཊ་ལིར་ཚགས་པར་རྒྱབ་མཁན་འགའ་ཞིག་གིས་ང་ལ་སྐད་ཆ་དྲིས་པ་རེད། ངས་ཆོས་ལུགས་ཚང་མ་མཐུན་པོ་བྱེད་དགོས་ཤིང༌། ཆོས་ལུགས་སྤེལ་བ་དེ་ཡག་པོ་མེད་ཅེས་བརྗོད་པ་ཡིན། ཁོང་ཚོ་ཡི་ཤུའི་ཆོས་པ་ཚོས་ཡི་ཤུའི་ཆོས་སྤེལ་རྒྱུ་དེ་གལ་ཆེན་པོར་བརྩི་ཡི་ཡོད་སྟབས། དེར་མོས་མཐུན་མེད་པར་དེ་རྗེས་ཡི་ཤུའི་ཚགས་པ་ཞིག་གི་ནང་དུ་ཅུང་ཟད་སྐྱོན་བརྗོད་བྱས་འདུག་ཅེས་ཟེར། སྐྱོན་བརྗོད་བྱས་ཀྱང་བྱས་གང་ཡང་མི་འདུག ང་བདེན་པ་ཡིན་པ་ལས། དེས་ཕན་ཐོགས་མེད་ཅིང་རྙོག་དྲ་རེད།
དེར་བརྟེན་སོ་སོའི་ཕ་མེས་ཀྱི་ཆོས་གང་ཞིག་ཡིན་པ་དེ་རང་བྱས་ན་ལེགས་པ་ཡོད། ཀོ་རི་ཡ་ཁྱེད་རང་ཚོ་ཕ་མེས་ནས་ནང་པ་རེད། འོན་ཀྱང་ཡི་ཤུ་མང་པོ་ཞིག་ཡོད་པས་ཕན་ཚུན་མཐུན་ལམ་དང༌། ཆོས་ལུགས་ཚང་མར་གུས་པ་བྱེད་དགོས་པ་དེ་གལ་ཆེན་པོ་ཡིན་པས་ཁྱེད་རང་ཚོ་ཚང་མའི་བློ་ལ་ངེས་པར་བྱེད་དགོས།
གཤམ་དུ་གྲུབ་མཐའ་ཤོད་སྐབས་དེའི་ནང་དུ་ཐོན་ཡོང་གི་རེད་ལ། ཆོས་ལུགས་གཙོ་ཆེ་བ་ཁ་ཤས་ཡོད་པ་དེ་དག་སྡེ་ཚན་དུ་ཕྱེ་ན། འཇིག་རྟེན་བཀོད་པ་པོ་འདོད་མཁན་གྱི་ཆོས་བརྒྱུད་སྡེ་ཚན་གཅིག་དང༌། འཇིག་རྟེན་བཀོད་པ་པོ་མི་འདོད་པའི་ཆོས་བརྒྱུད་ཀྱི་སྡེ་ཚན་གཅིག་བཅས་སྡེ་ཚན་གཉིས་ཡོད། སྡེ་ཚན་དེ་གཉིས་ཀྱི་ནང་ནས་སངས་རྒྱས་པའི་ཆོས་ནི། འཇིག་རྟེན་བཀོད་པ་པོ་མི་འདོད་པའི་ཆོས་བརྒྱུད་དེ་ཡིན།
བྱེ་བྲག་ཏུ་སངས་རྒྱས་པའི་ཆོས་ཞེས་པ་དེ་གང་འདྲ་ཞིག་རེད་དམ་ཞེ་ན། སངས་རྒྱས་པའི་ཆོས་ཀྱིས་བྱམས་སྙིང་རྗེ་གསུངས་པ་དེ་ཆོས་ལུགས་ཚང་མའི་ནང་ཡོད་པ་ལྟར་སངས་རྒྱས་པའི་ཆོས་ཀྱི་ནང་དུའང་བྱམས་སྙིང་རྗེ་གསུངས་ཡོད་ཅིང༌། བྱམས་སྙིང་རྗེ་གསུངས་པ་དེ་སངས་རྒྱས་པའི་ཆོས་ནང་རྒྱ་ཆེ་བ་ཡོད་པ་ལྟ་བུ་ཞིག་རེད། བྱམས་སྙིང་རྗེ་སྒྲུབ་སྟངས་ཇི་ལྟར་སྒྲུབ་ཀྱི་ཡོད་དམ་ཞེ་ན། རྟེན་ཅིང་འབྲེལ་བར་འབྱུང་བ་ཞེས་པ་ནི། སངས་རྒྱས་ཀྱི་ལྟ་གྲུབ་ཀྱི་རྩ་བ་རེད། རྟེན་ཅིང་འབྲེལ་བར་འབྱུང་བ་ཞེས་རྟེན་འབྲེལ་གྱི་ལྟ་གྲུབ་ཅིག་སངས་རྒྱས་པའི་ཆོས་ནང་གསུང་གི་ཡོད། དེ་ནི་ཆོས་ལུགས་གཞན་སུ་གཅིག་ལའང་མེད་པ་ཞིག་རེད།
རྟེན་འབྲེལ་ལམ་རྟེན་འབྱུང་གི་ལྟ་གྲུབ་དེའི་ཐོག་ནས་བྱམས་སྙིང་རྗེའི་འགྲེལ་བཤད་རྒྱབ་སྐབས། ཧ་ཅང་གི་རྒྱ་ཆེ་ཞིང་གཏིང་ཟབ་ཏུ་འགྲོ་ཡི་ཡོད། རྟེན་ཅིང་འབྲེལ་བར་འབྱུང་བའི་ལྟ་གྲུབ་ནི་སངས་རྒྱས་པའི་ཆོས་ཀྱི་རྩ་བ་ཆགས་ཀྱི་ཡོད་པས་བཅོམ་ལྡན་འདས་ཀྱིས་ཆོས་འཁོར་དང་པོ་གསུང་སྐབས། བདེན་པ་བཞི་ལས་བརྩམས་ཏེ་ཆོས་འཁོར་གསུངས་པ་ནི་རྩ་བ་དེར་ཐུག་པ་ཞིག་རེད། ང་རང་ཚོས་དོ་སྣང་བྱེད་པའི་བདེ་བ་དང་སྡུག་བསྔལ་དེ་དག་རྒྱུ་དང་རྐྱེན་ཙམ་ལ་བརྟེན་ནས་བྱུང་བ་ཡིན་སྟབས། མི་འདོད་པའི་སྡུག་བསྔལ་དེ་དང༌། དེའི་རྒྱུ་ཀུན་འབྱུང་དང༌། འདོད་པའི་གཏན་གྱི་བདེ་བ་དང༌། དེ་སྒྲུབ་བྱེད་ཀྱི་རྒྱུའམ་ཐབས་བཅས་བདེན་པ་བཞི་གསུངས་པ་འདི་ལྟར་ཡིན།
སངས་རྒྱས་པའི་ཆོས་ཀྱི་ལྟ་གྲུབ་ཀྱི་རྩ་བ་རྟེན་འབྱུང་ཞེས་པ་དེ་ཡིན། རྟེན་འབྱུང་ལ་རྒྱུ་འབྲས་ཀྱི་རྟེན་འབྱུང་ཞེས་པ་ནི། ནང་པ་ཡོངས་རྫོགས་ཀྱིས་འདི་གསུང་གི་ཡོད། ད་ལྟ་ཞུས་པ་ནི་རྒྱུ་འབྲས་ཀྱི་རྟེན་འབྱུང་ཞེས་པ་དེ་རེད། རྒྱུ་འབྲས་ཀྱི་རྟེན་འབྱུང་ཡོང་བའི་གཞི་རྩ་ནི་དེ་ལས་ཕྲ་རུ་ཕྱིན་ཏེ། བརྟེན་ནས་བཏགས་པའི་རྟེན་འབྱུང་ཞེས་པ་དེའི་སྟེང་ནས་ཡོང་གི་ཡོད། བརྟེན་ནས་བཏགས་པའམ་ལྟོས་ནས་གྲུབ་པའི་རྟེན་འབྱུང་ཞེས་པ་ནི་ནང་པའི་ནང་ནས་དབུ་མ་པས་གཙོ་བོ་བྱས་ཏེ་གསུང་གི་ཡོད།
སངས་རྒྱས་པའི་ཆོས་ཀྱིས་རྒྱུ་འབྲས་རྟེན་འབྱུང་གི་ལྟ་བ་ཞིག་གསུངས་པ་དེ་ནང་པ་ཡོངས་རྫོགས་ཀྱིས་གསུང་གི་ཡོད། དེ་མིན་བརྟེན་ནས་བཏགས་པའི་རྟེན་འབྱུང་ཞེས་པ་འདི་དབུ་མ་པས་གཙོར་བཏོན་བྱས་ཏེ་གསུང་གི་ཡོད་ལ། དེའི་རྨང་གཞི་ལྟ་བུར་བཏགས་ཡོད་ཅེས་པ་ཞིག་མདོ་སྡེ་པའི་གཞུང་ནང་རིམ་བཞིན་ཐོན་ཡོང་གི་ཡོད། གྲུབ་མཐའ་འོག་མ་གཉིས་ཀྱིས་ཀྱང་བཏགས་ཡོད་ཅེས་གསུང་གི་ཡོད། དེ་ནས་ཡར་ཇེ་ཟབ་ཏུ་ཕྱིན་པ་དང༌། མདོར་ན་ཆོས་བརྒྱུད་ཚང་མས་ཞལ་བཞེས་གནང་ཞིང༌། ཡིད་ཆེས་བྱེད་པའི་རྩ་བ་ནི་རྟེན་འབྱུང་གི་ལྟ་བ་འདི་ཡིན། དེ་ལྟ་བུའི་སངས་རྒྱས་ཀྱི་ཆོས་སམ་སངས་རྒྱས་ཀྱི་བསྟན་པ་ལ་ལུང་གི་བསྟན་པ་དང༌། རྟོགས་པའི་བསྟན་པ་གཉིས་གསུངས་ཡོད། དེ་ཡང་སློབ་དཔོན་དབྱིག་གཉེན་གྱིས་མཛད་པའི་མཛོད་རྩ་བ་ལས།
སྟོན་པའི་དམ་ཆོས་རྣམ་གཉིས་ཏེ། །
ལུང་དང་རྟོགས་པའི་བདག་ཉིད་དོ། །
ཞེས་སྟོན་པའི་དམ་ཆོས་སམ་སྟོན་པའི་བསྟན་པར་ལུང་རྟོགས་ཀྱི་བསྟན་པ་གཉིས་ཡོད་ཅེས་དང༌། ལུང་རྟོགས་ཀྱི་བསྟན་པ་གཉིས་པོ་འཛིན་སྟངས་ཇི་ལྟར་ཡིན་ཞེ་ན།
དེ་འཛིན་བྱེད་པ་སྨྲ་བྱེད་དང༌། །
སྒྲུབ་པར་བྱེད་པ་ཁོ་ན་ཡིན། །
ཞེས་གསུངས་པ་ལྟར་སྨྲ་ཞེས་པ་ནི་འཆད་ཉན་བྱ་རྒྱུ་དེ་དང༌། སྒྲུབ་པར་བྱེད་ཅེས་པས་ཉམས་ལེན་བྱེད་པ་བཅས། མདོར་ན་ལུང་གི་བསྟན་པ་དེ་འཆད་ཉན་གྱི་ཐོག་ནས་འཛིན་པ་ཞིག་དང༌། རྟོགས་པའི་བསྟན་པ་ནི་སྒྲུབ་པ་ཉམས་ལེན་བྱས་པའི་ཐོག་ནས་འཛིན་དགོས་པ་ཞིག་རེད་ཅེས་གསུངས། ཁོ་ན་ཡིན་ཞེས་པའི་ཚིག་དེས་དེ་འབའ་ཞིག་རེད་ཅེས་དང༌། དེ་ཁོ་ན་ཞེས་པས་དེ་ལ་གཞན་ཡོད་པ་དེ་བཅད་ཀྱི་ཡོད། དེས་ན་དེ་ངེས་པར་དུ་དགོས་ཞེས་པའི་མི་ལྡན་རྣམ་གཅོད་མ་ཡིན་པར། དེ་ལས་འགྲོ་ས་མེད་ཅེས་གཞན་ལྡན་རྣམ་གཅོད་ཅེས་པ་དེ་ཤོད་ཀྱི་ཡོད། དེར་བརྟེན་སངས་རྒྱས་ཀྱི་ལུང་དང་རྟོགས་པའི་བསྟན་པ་གཉིས་པོ་འཛིན་སྐྱོང་སྤེལ་གསུམ་བྱེད་རྒྱུ་དེ་བཤད་པ་དང་སྒྲུབ་པ་གཉིས་ཀྱི་ཐོག་ནས་འཛིན་སྐྱོང་སྤེལ་གསུམ་བྱེད་དགོས་ཞེས་གསུངས་པ་ཡིན།
དེ་ལ་གཙོ་བོ་ནི། སྡུག་བསྔལ་སེལ་རྒྱུ་དང་བདེ་བ་སྒྲུབ་རྒྱུའི་དོན་དུ་ཆོས་བྱེད་པ་ལས། སྡུག་བསྔལ་སེལ་རྒྱུ་དང་བདེ་བ་སྒྲུབ་རྒྱུར་འབྲེལ་བ་མེད་པའི་ཆོས་ཤིག་ཡོད་ན། དེ་ནི་དགོས་པ་གང་ཡང་མེད། ཆོས་སམ་དྷརྨཱ་ཞེས་པའི་ཚིག་ནི་འཛིན་པའི་དོན་ཡིན། གང་འཛིན་པ་རེད་དམ་ཞེ་ན། སྡུག་བསྔལ་བཀག་པའི་འགོག་པ་ལས་འཛིན་པ་རེད། སྡུག་བསྔལ་བཀག་པའི་འགོག་པ་ལས་འཛིན་སྟངས་ཇི་ལྟར་ཡིན་ཞེ་ན། རྒྱུ་འབྲས་རྟེན་འབྱུང་དེ་དངོས་པོའི་གཤིས་ལུགས་ཡིན་སྟབས། མི་འདོད་པའི་སྡུག་བསྔལ་དེ་རྒྱུ་ལ་ལྟོས་པ་ཞིག་རེད། དེར་བརྟེན་མི་འདོད་པའི་སྡུག་བསྔལ་ལས་སྐྱོབ་དགོས་ན། མི་འདོད་པའི་སྡུག་བསྔལ་སྐྱེད་བྱེད་ཀྱི་རྒྱུ་ལས་སྐྱོབ་དགོས་པ་ལས། རྒྱུ་ལས་མ་སྐྱོབ་པར་རྒྱུ་དེའི་དབང་གིས་བྱུང་བའི་འབྲས་བུ་ལས་ཐར་ཐབས་མེད། དྷརྨཱ་སྟེ་འཛིན་པ་ཞེས་པ་དེས་སྡུག་བསྔལ་ལས་སྐྱོབ་པ་དང༌། སྡུག་བསྔལ་ལས་སྐྱོབ་ཚུལ་ནི། སྡུག་བསྔལ་དེ་སྐྱེད་བྱེད་ཀྱི་རྒྱུ་འགོག་པའི་སྟེང་ནས་སྡུག་བསྔལ་ལས་སྐྱོབ་པ་ཞིག་གསུངས་ཡོད།
དེས་ན་ང་ཚོའི་བོད་སྐད་ཀྱི་ནང་དུ་ཆ་བཞག་ཀྱང༌། ཆོས་ཞེས་པ་ནི་བཅོས་པའི་དོན་ཡིན་ཞིང༌། བཅོས་ཞེས་པའི་དོན་གང་ཞེ་ན། སྡུག་བསྔལ་ཡོང་བ་ནི་གཙོ་བོ་སེམས་མ་དུལ་བའི་དབང་གིས་ཡོང་གི་ཡོད་པས་ན། སེམས་མ་དུལ་བ་དེ་བཅོས་ནས་སྡུག་བསྔལ་ལས་ཐར་བ་བྱེད་དགོས་སྟབས། བོད་སྐད་ཀྱི་ཚིག་ཆོས་ཞེས་པ་དེས་དེ་ལྟར་བཤད་པ་རེད། གཙོ་བོ་ཆོས་ཞེས་པ་དེ་སྡུག་བསྔལ་ལས་སྐྱོབ་པ་དང༌། སྡུག་བསྔལ་ཉུང་དུ་འགྲོ་བའི་ཐབས་ཤེས་ཤིག་ཡིན་སྟབས། ལུང་རྟོགས་ཀྱི་བསྟན་པ་གཉིས་ཡོད་པ་ལས་གཙོ་བོ་ནི་རྟོགས་པའི་བསྟན་པ་དེ་ཡིན།
རྟོགས་པའི་བསྟན་པ་ནི་སྒྲུབ་པ་ཉམས་ལེན་བྱས་ཏེ་རང་རྒྱུད་ལ་མྱོང་བ་སྐྱེས་པའི་སྟེང་ནས་སྡུག་བསྔལ་ལས་སྐྱོབ་པ་དང༌། སྡུག་བསྔལ་ལས་ཐར་དགོས་པ་ཡིན། མ་འོངས་པའི་སྡུག་བསྔལ་ལྟ་ཅི་སྨོས། མི་ཚེ་འདིའི་སྟེང་གི་རྒ་བའི་སྡུག་བསྔལ་དང༌། ན་བའི་སྡུག་བསྔལ། འཆི་བའི་སྡུག་བསྔལ། བཀྲ་མི་ཤིས་པའི་རྐྱེན་ངན་ཡོང་སྐབས་རྐྱེན་ངན་བྱང་ཆུབ་ལམ་དུ་འགྱུར་ཤེས་ཤིང༌། རྐྱེན་ངན་དང་དུ་ལེན་པའི་ཐོག་ནས་རྐྱེན་ངན་འཕྲད་ཀྱང༌། རྐྱེན་ངན་འཕྲད་པ་དེས་སེམས་ལ་མ་སྐྱིད་པའི་སྡུག་བསྔལ་དུ་མི་འགྲོ་བའི་ཐབས་ཤེས་བྱེད་རྒྱུ་ཞིག་ཤོད་ཀྱི་ཡོད།
དེས་ན་ཉམས་མྱོང་གི་ཐོག་ནས་སྡུག་བསྔལ་ལས་ཐར་བ་བྱེད་དགོས་པ་ལས། ཉམས་མྱོང་མེད་ན་ཚིག་སྐམ་པོ་ཞིག་གིས་སྡུག་བསྔལ་ལས་ཐར་ཐབས་མེད། དེར་བརྟེན་གཙོ་བོ་ནི་རྟོགས་པའི་བསྟན་པ་རེད། སྡུག་བསྔལ་ལས་ཐར་བ་ངོ་མ་ནི། སྒྲུབ་པ་ཉམས་ལེན་བྱས་ཏེ་མྱོང་བ་སྐྱེས་པ་དེས་བྱེད་དགོས་ལ། དེ་ཇི་ལྟར་བྱས་ཏེ་ཡོང་དགོས་སམ་ཞེ་ན། སངས་རྒྱས་པའི་ཆོས་ནི་རྒྱུ་མཚན་ལ་བསམ་བློ་བཏང་སྟེ་ཡོང་བ་ཞིག་བཤད་པ་ལས། སངས་རྒྱས་པའི་ཆོས་དེ་དད་པ་རྐྱང་པ་བྱས་ནས་ཡོང་བ་ཞིག་བཤད་མེད། རྒྱུ་མཚན་དེ་ལྟ་བས་ན་ཤེས་རབ་དེ་ཧ་ཅང་གལ་ཆེན་པོར་བཤད་ཡོད། དཔེར་ན། བཅོམ་ལྡན་འདས་རང་ཉིད་ཀྱིས་དད་པ་ཁོ་ནས་འགྲིགས་ཀྱི་ཡོད་ན། ཆོས་འཁོར་དང་པོ་གསུང་སྐབས་གདུལ་བྱ་རྣམས་ལ་ང་ལ་དད་པ་བྱས་ན་ཁྱེད་རང་ཚོར་བདེ་སྐྱིད་ཡོང་གི་རེད་ཅེས་གསུངས་དགོས་པ་ཞིག་ཡིན་ཡང་དེ་ལྟར་གསུངས་མེད། དེའི་ཚེ་དེའི་དུས་རྒྱ་གར་དུ་ཡོད་པའི་ཆོས་བརྒྱུད་མང་པོ་ཞིག་གིས་དཀོན་མཆོག་ལ་དད་པ་བྱས་ན། སྡུག་བསྔལ་ལས་ཐར་གྱི་རེད་ཅེས་གསུངས་ཡོད་སྟབས། བཅོམ་ལྡན་འདས་ཀྱིས་དེ་རྒྱུ་མཚན་དང་མི་ལྡན་པ་ཞིག་ལ་གཟིགས་ནས། སངས་རྒྱས་ཀྱིས་རང་གི་ཉམས་མྱོང་གི་སྟེང་ནས། ཀུན་མཁྱེན་ཡེ་ཤེས་ཀྱི་སྟོབས་ལས་སྡུག་བསྔལ་ཞེས་པ་དེ་རྒྱུ་ལས་བྱུང་བ་ཞིག་གཟིགས་ཏེ། རྒྱུ་དེ་འགོག་ཐབས་མ་བྱས་པར་སྐྱབས་སུ་མཆི་ཞེས་བརྗོད་པས་མི་ཡོང་བར་རྒྱུ་འགོག་ཐབས་བྱེད་དགོས་པ་ཡིན།
རྒྱུ་འགོག་ཐབས་བྱེད་ཚུལ་ཇི་ལྟར་ཡིན་ཞེ་ན། དཔེར་ན། སྲོག་གཅོད་རྒྱུ་མེད། གང་ལགས་ཤེ་ན། སངས་རྒྱས་ཀྱིས་གསུངས་པ་རེད་ཅེས་བརྗོད་ན། དེ་ནི་ཧ་ཅང་གི་སླ་པོ་ཞིག་ཆགས་པ་ཡིན། དེ་ནི་རྒྱུ་མཚན་ལ་བསམ་བློ་གཏོང་དགོས་ཤིང༌། རྒྱུ་དང་འབྲས་བུ་ཞེས་པ་དེ་གང་འདྲ་ཞིག་ཡིན་པ་དང༌། དེ་བཞིན་གཞན་སྲོག་གཅོད་ཡུལ་དེའི་ངོས་ནས་བཤད་ཀྱང༌། རང་དང་འདྲ་བར་སྡུག་བསྔལ་མི་འདོད་པ་དང་བདེ་བ་འདོད་ཅིང༌། ང་གཉིས་ཐོབ་ཐང་གཅིག་པ་རེད། གཉིས་ཀ་འཆི་བར་མི་འདོད་པས་ཕ་རོལ་པོའི་སྲོག་གཅད་ན་མི་འགྲིགས་བསམ་ནས་རྒྱུ་མཚན་ཤ་སྟག་ལ་བསམ་བློ་བཏང་སྟེ་འགྲོ་དགོས་པ་ལས། བཅོམ་ལྡན་འདས་ཀྱི་བཀའ་རེད་ཅེས་བཀའ་ལྗི་པོ་ཞིག་ལ་བརྩིས་ནས་ཡོང་རྒྱུ་ཞིག་མིན།
བཅོམ་ལྡན་འདས་ལ་དད་པ་ཁོ་ནས་འགྲིགས་ཀྱི་ཡོད་ན། ང་རང་ཚོའི་བོད་སྐད་དུ་བསྒྱུར་བའི་བཀའ་འགྱུར་པོ་ཏི་བརྒྱ་ཞེས་པ་དེ་དག་དགོས་པ་མེད་ལ། བཅོམ་ལྡན་འདས་ཀྱིས་ཆོས་འཁོར་དང་པོ་གསུང་སྐབས་བདེན་པ་བཞི་གསུངས་དགོས་དོན་མེད། བདེན་པ་བཞི་གསུངས་རྗེས་རྟེན་འབྲེལ་ལུགས་འབྱུང་དང་ལུགས་ལྡོག་གི་རྣམ་གཞག་གསུངས་དགོས་དོན་དེ་བས་ཀྱང་མེད། དེ་བཞིན་ཐེག་ཆེན་གྱི་དབང་དུ་བྱས་ན། ཤེར་ཕྱིན་གྱི་མདོ་སྡེ་དེ་དག་གིས་ཕུང་ཁམས་སྐྱེད་མཆེད་ཀྱི་ཆོས་མང་པོ་ཞིག་ལ་འགྲེལ་རྐང་བརྒྱ་རྩ་སོགས་མང་པོ་ཞིག་ཡོང་དོན་མེད། དེ་དག་ལ་ས་ལམ་གྱི་རྣམ་གཞག་མང་པོ་ཞིག་ཀྱང་ཡོང་དགོས་དོན་དང༌། གཞིའི་རྣམ་གཞག་གཏན་ལ་ཕབ་པ་མང་པོ་ཞིག་གསུངས་པ་དེ་རྒྱུ་མཚན་ལ་བསམ་བློ་བཏང་སྟེ། རྒྱུ་མཚན་མཐོང་བའི་སྒོ་ནས་སེམས་ལ་འགྱུར་བ་འགྲོ་དགོས་པ་ལས། རྒྱུ་མཚན་མ་མཐོང་བར་སྐྱབས་སུ་མཆི་ཞེས་པས་སེམས་ལ་འགྱུར་བཅོས་ཐེབས་རྒྱུ་ཧ་ཅང་གི་ཁག་པོ་རེད།
དེར་བརྟེན་ཆོས་རབ་ཏུ་རྣམ་འབྱེད་ཀྱི་ཤེས་རབ་ཞེས་པ་དེ་ཧ་ཅང་གི་གལ་འགངས་ཆེན་པོར་གསུངས་ཡོད། མདོར་ན་སངས་རྒྱས་པའི་ཆོས་ཀྱིས་དད་པ་བཤད་ཡོད་ཀྱང༌། སངས་རྒྱས་པའི་ཆོས་ནས་བཤད་པའི་དད་པ་ནི་ཤེས་རབ་ཀྱི་གྲོགས་དང་བཅས་པའི་དད་པ་ཞིག་ཤོད་ཀྱི་ཡོད་པ་ལས། ཤེས་རབ་ཀྱི་གྲོགས་མེད་པར་སྐྱབས་སུ་མཆི་ཞེས་པའི་དད་པ་རྐྱང་པ་ནི་གླེན་པ་གཏི་ཐུག་གི་བྱེད་སྟངས་ཤིག་རེད། དེ་ནི་རྨོངས་དད་ལྟ་བུ་ཞིག་ཆགས་ཀྱི་ཡོད་པས་དེས་མི་འགྲིགས་པ་ཡིན། དེར་བརྟེན་རྒྱུ་མཚན་ལ་བསམ་བློ་བཏང་ནས་སེམས་ལ་འགྱུར་བཅོས་གཏོང་དགོས་པས་ན། རྒྱུ་མཚན་ལ་བསམ་བློ་གཏོང་རྒྱུའི་གཞི་དེ་དག་ཤེས་དགོས་པས་སངས་རྒྱས་པའི་ཆོས་ཀྱི་ནང་དུ་གཞིའི་གནས་ཚུལ་བཤད་པ་དེ་ཧ་ཅང་གི་གལ་གནད་ཆེན་པོར་ཤོད་ཀྱི་ཡོད། དེ་ཡང་རྒྱལ་སྲས་ཞི་བ་ལྷས་མཛད་པའི་སྤྱོད་འཇུག་ལས།
ཡན་ལག་འདི་དག་ཐམས་ཅད་ནི། །
ཐུབ་པས་ཤེས་རབ་དོན་དུ་གསུངས། །
དེ་ཡི་ཕྱིར་ན་སྡུག་བསྔལ་དག །
ཞི་བར་འདོད་པས་ཤེས་རབ་བསྐྱེད། །
ཅེས་དང༌། མགོན་པོ་ཀླུ་སྒྲུབ་ཀྱི་དབུ་མ་རྩ་བ་ཤེས་རབ་ལས།
སངས་རྒྱས་རྣམས་ཀྱིས་ཆོས་བསྟན་པ། །
བདེན་པ་གཉིས་ལ་ཡང་དག་བརྟེན། །
འཇིག་རྟེན་ཀུན་རྫོབ་བདེན་པ་དང༌། །
དམ་པའི་དོན་གྱི་བདེན་པའོ། །


ཞེས་སངས་རྒྱས་བཅོམ་ལྡན་འདས་ཀྱིས་ཆོས་གསུངས་པ་ཐམས་ཅད་གཞི་བདེན་པ་གཉིས་ལ་བརྟེན་ནས་གསུངས་པ་རེད་ཅེས་པ་དེས། དངོས་ཡོད་གནས་ཚུལ་གང་ཞིག་ཡོད་པ་དེ་དག་ཐོག་མར་ཤེས་པར་བྱས་ཤིང༌། དངོས་ཡོད་གནས་ཚུལ་དེ་དག་ཤེས་པའི་ཐོག་ནས། སྤྱིར་བཏང་ང་ཚོར་བསམ་བློ་ཞིག་ཡོད་པ་དེའི་ཐོག་ནས་སངས་རྒྱས་ཀྱི་ཆོས་བེད་སྤྱོད་བྱེད་དགོས་པ་ལས། སྤྱིར་བཏང་གི་ཤེས་བྱ་དང་མ་འདྲེས་པར་དད་པའི་ཐོག་ནས་འགྲོ་བ་དེ་རྩ་བ་ཉིད་ནས་མིན་པ་རེད།
ཡུལ་གྱི་གནས་ལུགས་གཏན་ལ་ཕབ་སྟེ། ཡུལ་གྱི་རྣམ་གཞག་ཇི་ལྟར་ཡིན་པ་དེ་དག་ཤེས་པའི་ཐོག་ནས་དང༌། དེ་དག་གི་ནང་ནས་གཙོ་བོ་ནི༑ བདེ་བ་དང་སྡུག་བསྔལ་ཞེས་པ་དེ་ཡིན་ལ། བདེ་བ་དང་སྡུག་བསྔལ་གྱི་ངོ་བོ་མི་འདྲ་བ་གང་དག་ཡོད་པ་དང༌། བདེ་སྡུག་མི་འདྲ་བ་མང་པོ་ཡོད་པ་དེ་དག་ནི་གོང་ཞུས་ལྟར། གཙོ་བོ་ལུས་ཚོར་ལ་བརྟེན་པའི་བདེ་སྡུག་དང༌། གཙོ་བོ་ཡིད་བློ་ལ་བརྟེན་པའི་བདེ་སྡུག་དེ་དག་འཕྲལ་དང་དངོས་ཀྱི་རྒྱུ་རྐྱེན་གང་དང་གང་གིས་བྱེད་ཀྱི་ཡོད་པ། བརྒྱུད་ནས་ཕུགས་ལ་རྒྱུ་དང་རྐྱེན་གང་ཞིག་བྱེད་ཀྱི་ཡོད་པ་དེ་དག་རྩད་གཅོད་བྱེད་རྒྱུ་དེ་གལ་ཆེན་པོ་ཆགས་ཀྱི་ཡོད།
དེར་བརྟེན་སངས་རྒྱས་པའི་ཆོས་ཀྱི་ནང་ལས་ཀྱི་རྣམ་གཞག་ཧ་ཅང་མང་པོ་ཞིག་གསུང་གི་ཡོད། དེ་བཞིན་གཙོ་བོ་ཉོན་མོངས་པའི་ཀུན་ཉོན་ཞེས་པ་དེ་གལ་ཆེ་ཤོས་ཤིག་ཆགས་ཀྱི་ཡོད་པས་ན། ཉོན་མོངས་པ་དང་དེའི་གཉེན་པོ་གཏན་ལ་ཕབ་རྒྱུའི་དོན་དུ་ཤེས་པའི་རྣམ་གཞག་ཧ་ཅང་མང་པོ་ཐོན་ཡོང་གི་ཡོད། དེས་ན་གཞི་བདེན་པ་གཉིས་ལ་བརྟེན་པའི་ཀུན་ནས་ཉོན་མོངས་ཕྱོགས་དང༌། རྣམ་བྱང་ཕྱོགས་ཀྱི་རྒྱུ་འབྲས་ཚན་པ་གཉིས་གཏན་ལ་ཕབ་རྒྱུར་བདེན་པ་བཞི་གསུངས་པ་དེ་དག་ཞིབ་ཚགས་སུ་གཏང་ན། རྟེན་འབྲེལ་ཡན་ལག་བཅུ་གཉིས་ལུགས་འབྱུང་ལུགས་ལྡོག་གི་སྒོ་ནས་བདེན་པ་བཞི་པོ་དེ་འགྲེལ་བཤད་རྒྱབ་ཡོང་བ་དང༌། དེའི་གཞི་རྩ་ཕར་གཏུག་སྐབས་ཆོས་རྣམས་རང་བཞིན་གྱིས་གྲུབ་པ་མེད་པར་རྟེན་འབྲེལ་ལྟོས་གྲུབ་ཙམ་ཞེས་པའི་སྐད་ཆ་དེའི་སྟེང་ནས་ནང་པའི་གཞུང་དེ་བཤད་ཡོང་གི་ཡོད།
དེས་ན་ཀླུ་སྒྲུབ་ལ་སོགས་པ་དེ་དག་གིས་བཀའ་འགྱུར་གྱི་འགྲེལ་པ་སྐྱོན་སྐབས། བསྟན་འགྱུར་བོད་སྐད་དུ་བསྒྱུར་བ་པོད་ཉིས་བརྒྱ་ཉི་ཤུ་རྩ་གྲངས་ཡོད་པ་དེ་དག་གིས་དངོས་པོའི་གནས་ཚུལ་གཏན་ལ་ཕབ་རྒྱུ་དང༌། མ་གཞི་ལམ་དང་འབྲས་བུའི་རྣམ་གཞག་མང་པོ་ཞིག་ཤོད་ཀྱི་ཡོད་ཀྱང༌། འབྲས་བུའི་རྣམ་གཞག་དེ་དང་དེ་ལྟ་བུ་ཡོང་བར་མིང་ལའང་འབྲས་བུ་ཞེས་རྗོད་ཀྱི་ཡོད་སྟབས། རྒྱུ་ཞིག་ལ་བརྟེན་ནས་བྱུང་བ་དེ་ཧ་ཅང་གི་གསལ་པོ་རེད། དེའི་དངོས་ཀྱི་རྒྱུར་ལམ་དེ་དག་བཤད་ཅིང༌། ལམ་དེ་དག་ཡོང་བའི་གཞི་རྩའི་རྒྱུར་གཞིའི་རྣམ་གཞག་དེ་དག་ཤོད་ཀྱི་ཡོད།
གཞི་ལ་ཁམས་བདེ་གཤེགས་སྙིང་པོ་ཞེས་པ་ཞིག་དང༌། གཞི་ལ་སེམས་འོད་གསལ་བ་ཞིག་དང༌། རྟེན་འབྲེལ་རྟོག་བཏགས་ཙམ་གྱི་གཞིའི་གནས་ཚུལ་ཞིག་མེད་ན། འགྱུར་བ་འགྲོ་ཤེས་ཐབས་མེད་ཅིང༌། འགྱུར་བ་འགྲོ་རྒྱུ་མེད་ན་འགྱུར་བ་གཏོང་རྒྱུའི་ལམ་མི་ཡོང་བ་དང༌། འགྱུར་བ་གཏོང་རྒྱུ་དང་འགྱུར་བ་བཏང་ནས་འགྱུར་བ་ཐེབས་པའི་གནས་སྐབས་མི་འདྲ་བ་དེ་དག་ཡོང་ཤེས་ཐབས་མེད། གཞི་ལ་འགྱུར་བ་འགྲོ་བ་མེད་ན། འགྱུར་བ་མཐར་ཐུག་པའི་གནས་སྐབས་ཀྱི་འབྲས་བུའི་གནས་སྐབས་ཡོང་ཤེས་ཐབས་མེད། དེར་བརྟེན་མིང་ལའང་གཞི་དང༌། ལམ་དང༌། འབྲས་བུ་ཞེས་བཤད་པ་དེས་རྟེན་ཅིང་འབྲེལ་བར་འབྱུང་བ་ཞེས་པ་དེའི་སྟེང་ནས་འགྲེལ་བཤད་དེ་སླེབས་པ་དང༌། རྒྱུ་འབྲས་རྟེན་འབྱུང་གི་འབྲེལ་བ་དེ་དག་ཤོད་ཀྱི་ཡོད། རྒྱུ་འབྲས་རྟེན་འབྱུང་གི་འབྲེལ་བ་འཐད་པ་དེ་ཉིད་ལྟོས་གྲུབ་ཀྱི་རྟེན་འབྲེལ་དེའི་ཐོག་ནས་རྒྱུ་འབྲས་རྟེན་འབྱུང་གི་འབྲེལ་བ་འཐད་པ་ཞིག་འཇོག་ཐུབ་པ་ཡིན།
དེས་ན་སངས་རྒྱས་པའི་ཆོས་ཀྱི་དད་པ་ཡོང་བ་ནི། རྒྱུ་མཚན་ལ་བསམ་བློ་བཏང་ནས་འགྲོ་བ་ཞིག་ཡིན་པ་ལས། རྒྱུ་མཚན་ལ་བསམ་བློ་གཏོང་རྒྱུ་མེད་པར་སྐྱབས་སུ་མཆི་ཞེས་བརྗོད་ན་འགྱུར་བཅོས་ཐེབས་རྒྱུ་ཧ་ཅང་གི་ཁག་པོ་ཡིན། དེར་བརྟེན་ལུང་གི་བསྟན་པ་སེམས་ལ་འགྱུར་བཅོས་ཐེབས་པའི་ཡོན་ཏན་དེ་འདྲ་ཞིག་ཡོང་བ་ལ། དེ་འགྱུར་བཅོས་གཏོང་ཐབས་ཤེས་པ་ཞིག་དགོས་པ་རེད། འགྱུར་བཅོས་གཏོང་ཐབས་གཏན་ལ་ཕབ་པའི་ལུང་དེར་སློབ་སྦྱོང་བྱས་ནས། དེར་སྒྲོ་འདོགས་ཆོད་པའི་སྒོ་ནས་མི་ཤེས་པ་དེ་སེལ་ནས་ཕྱིན་ཅི་མ་ལོག་པའི་དངོས་ཡོད་གནས་ཚུལ་ལ་གང་ཞིག་ཡོད་པ་དེ་ཤེས་པའི་བློ་ཞིག་སྐྱེས་ནས། དེ་ལ་བརྟེན་ནས་ཤེས་རབ་ཀྱི་གྲོགས་དང་བཅས་པའི་དད་པ་དང༌། སྙིང་རྗེ་དེ་དག་སྐྱེས་དགོས་པ་རེད་ཅེས་ཤོད་ཀྱི་ཡོད། དེས་ན་མཛོད་ལས།
སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ།།
དེ་འཛིན་བྱེད་པ་སྨྲ་བྱེད་དང༌། །སྒྲུབ་པར་བྱེད་པ་ཁོ་ན་ཡིན། །
ཞེས་གསུངས་སོ། །དེ་ལྟར་སངས་པའི་ཆོས་ལ་འདས་པའི་ལོ་ཉིས་སྟོང་ལྔ་བརྒྱ་ལྷག་ཙམ་གྱི་བྱུང་ཚུལ་ལ། གཙོ་བོ་པཱལིའི་གཞུང་གི་སྡེ་ཚན་གཅིག་དང༌། ལེགས་སྦྱར་གཞུང་གི་སྡེ་ཚན་གཅིག་བཅས་གཉིས་བྱུང་ཞིང༌། ཀླུ་སྒྲུབ་ཡབ་སྲས་ལ་སོགས་པ་དེ་དག་གིས་བསྟན་པའི་བྱ་བ་མཛད་པའི་བསྟན་བཅོས་བརྩམས་པ་དེ་དག་ཚང་མ་ལེགས་སྦྱར་གྱི་སྐད་ཐོག་བསྟན་པ་ཤ་སྟག་ཆགས་ཡོད། དེ་བཞིན་ཐེག་ཆེན་གྱི་མདོ་སྡེ་མང་པོ་ཞིག་ཀྱང་ལེགས་སྦྱར་གྱི་སྐད་ཐོག་བསྟན་པ་ཆགས་ཡོད།
སྔར་ཀླུ་སྒྲུབ་མ་བྱོན་གོང་ནས་ཐེག་ཆེན་སངས་རྒྱས་ཀྱི་བཀའ་མ་རེད་ཅེས་གསུང་མཁན་བྱུང་ཡོད། ཀླུ་སྒྲུབ་དང་སྔོན་བྱོན་མཁས་པ་མང་པོས་ཐེག་ཆེན་བཀའ་སྒྲུབ་དམིགས་བསལ་དུ་གསུངས་དགོས་པ་བྱུང་འདུག་ཅིང༌། ཐེག་ཆེན་གྱི་གཞུང་དེ་དག་ཕལ་མོ་ཆེ་ལེགས་སྦྱར་ཐོག་ཏུ་ཡོད། སློབ་དཔོན་དབྱིག་གཉེན་གྱིས་མཛད་པའི་མངོན་པ་མཛོད་དང༌། མངོན་པ་ཀུན་བཏུས་ལྟ་བུ་ལེགས་སྦྱར་ཡིན་ཞིང༌། མངོན་པ་ཀུན་བཏུས་ལྟ་བུ་ཐེག་པ་ཐུན་མོང་བའི་སྡོམ་ཡིན། དེ་བཞིན་པཱལིའི་ནང་དུ་ཡོད་པའི་མཛོད་ལ་ཆ་བཞག་ན། བྱེ་བྲག་སྨྲ་བ་དང་མདོ་སྡེ་པའི་ལུགས་གཙོ་བོར་གསུང་གི་ཡོད། ཚིག་དེ་དག་ལེགས་སྦྱར་ཐོག་ཏུ་ཕལ་ཆེར་ཡོད་པ་རེད། ངས་གསལ་པོ་དེ་ཙམ་ཐག་མི་ཆོད།
མདོར་ན། པཱལིའི་ནང་ཡོད་པ་མང་པོ་ཞིག་ལེགས་སྦྱར་ནང་དུ་ཡོད་པ་མིན་ནམ། པཱ་ལི་དང་ལེགས་སྦྱར་གྱི་གཞུང་ཚན་ཡི་གེ་མི་འདྲ་བ་གཉིས་ཡོད། དེས་ན་པཱལིའི་ལམ་ལུགས་དང༌། ལེགས་སྦྱར་གྱི་ལམ་ལུགས་ཞེས་གཉིས་ཕལ་ཆེར་བརྗོད་ཆོག་པ་ཞིག་རེད། གཙོ་བོ་ནི་ནཱ་ལེདྲན་རེད་འདུག་ཅིང༌། ནཱ་ལེདྲནའི་བཤད་གྲྭ་ཆེན་པོ་དེ་ནས་ཐོན་པའི་མཁས་པ་རྣམས་ཀྱིས་ནཱ་ལེདྲནར་སློབ་སྦྱོང་གནང་སྐབས་པཱལི་ཡང་ཕལ་ཆེར་གནང་གི་ཡོད་ཀྱང༌། གཙོ་བོ་ལེགས་སྦྱར་གནང་གི་ཡོད། གང་ལགས་ཤེ་ན། དེའི་ཚེ་དེའི་དུས་རྒྱ་གར་དུ་ཡི་གེའི་ནང་ལེགས་སྦྱར་གྱི་ཡི་གེ་དེ་ཉིད་མཁས་པའི་ཡི་གེ་ལྟ་བུར་བརྩི་ཡི་ཡོད་པས་ལེགས་སྦྱར་གྱི་ཡི་གེའི་ཐོག་ལ་གཙོ་བོ་གནང་ཞིང་གཙོ་བོར་བསྟན་ཡོད།
རྒྱ་ནག་ཏུ་དར་བ་དེ་དག་ལེགས་སྦྱར་སྐད་ཐོག་བསྟན་པ་དེ་གཙོ་བོ་ཡིན་ཞིང༌། རྒྱ་ནག་ནས་ཀོ་རི་ཡ་དང༌། ཉི་ཧོང༌། ཝེ་ཏི་ནམ་བཅས་སུ་དར་བ་དང༌། དེ་རྗེས་རྒྱ་གར་ནས་ཐད་ཀར་བོད་གངས་ཅན་གྱི་ལྗོངས་སུ་དར་བ་དང༌། རིམ་བཞིན་བོད་བརྒྱུད་ནས་སོག་པོ་སྡེ་ཁག་ཨུ་རུ་སུའི་ཁོངས་སུ་ཡོད་པའི་སོག་པོ་དང་བཅས་པར་དར་བ་ཡིན། མདོར་ན་ཨེ་ཤེ་ཡའི་ས་ཁུལ་མང་པོ་ཞིག་གི་ཆོས་བརྒྱུད་དཔལ་ནཱ་ལེདྲནའི་ཆོས་བརྒྱུད་ཀྱི་རྒྱུད་པ་ཆགས་ཡོད། དེར་བརྟེན་བོད་ཀྱི་རྒྱུད་པ་དེ་ནཱ་ལེདྲནའི་རྒྱུད་པ་ཆགས་ཡོད་ཅིང༌། ནཱ་ལེདྲནའི་མཁས་པའི་གྲས་རྒྱལ་སྲས་ཞི་བ་ལྷས་མཛད་པའི་བསྟན་བཅོས་བོད་དུ་བསྒྱུར་བ་གཙོ་བོ་ནི་བསླབ་བཏུས་དང༌། སྤྱོད་འཇུག་གཉིས་ཡིན། མགོན་པོ་ཀླུ་སྒྲུབ་ཀྱིས་དབུ་མ་རིགས་ཚོགས་དྲུག་གི་ནང་དུ། ཞིབ་མོ་རྣམ་འཐག་ཅེས་ཞིབ་ཕྲ་བྱས་ཏེ་འཐག་པ་སྟེ། མུ་སྟེགས་པའི་གཞུང་གི་རྟོག་གེའི་ཚིག་དོན་བཅུ་དྲུག་ཞིབ་པར་བརླག་པའམ་འཐག་པར་བྱེད་པའི་ཞིབ་མོ་རྣམ་འཐག་དང༌། སློབ་དཔོན་ཨརྱཱ་དེ་ཝས་མཛད་པའི་དབུ་མ་བཞི་བརྒྱ་པའི་ནང་དུ་དབུ་མ་རྩ་བ་ཤེས་རབ་ཀྱི་ཞལ་སྐོང་གི་ཚོད་དུ་མི་རྟག་པ་དང༌། སྡུག་བསྔལ་བ་དང༌། བྱང་ཆུབ་སེམས་བསྐྱེད་ཀྱི་སྐོར་དེ་དག་གསུངས་ཤིང༌། གཞན་ཡང་མུ་སྟེགས་པའི་འདོད་པ་འགའ་ཞིག་བཀག་ཡོད། དེ་བཞིན་སློབ་དཔོན་ལེགས་ལྡན་འབྱེད་ཀྱི་དབུ་མ་སྙིང་པོ་དང༌། དེའི་རང་འགྲེལ་རྟོག་གེ་འབར་བའི་ནང་དུ་མུ་སྟེགས་པའི་འདོད་པའི་ལུགས་མང་པོ་ཞིག་ཞིབ་ཕྲ་བཀོད་ནས་དགག་པ་སྐྱོན་གནང་མཛད་ཡོད། དེའི་ནང་དུ་རྟོག་གེ་སྡེ་ལྔ་ཕལ་མོ་ཆེ་ཡོད། དེ་དག་ཚང་མའི་འདོད་པ་བཀོད་ནས་དེ་དག་འགོག་བཞིན་དུ་ཧ་ཅང་རྒྱས་པར་གསུངས་ཡོད།
གཞན་ཡང་པཎ་གྲུབ་བཅུ་བདུན་གྱི་གཞུང་གི་ནང་དུ་མུ་སྟེགས་པའི་གཞུང་ཐོར་བུ་ཐོར་བུར་བྱས་ཏེ་བཀག་གནང་མཛད་པ་མང་པོ་ཞིག་ཡོང་གི་ཡོད། བོད་གངས་ཅན་ལྗོངས་སུ་བོད་ཀྱི་མཁས་པ་རྣམས་ཀྱིས་རྒྱ་གཞུང་ནང་དུ་མུ་སྟེགས་པའི་འདོད་པ་འགོག་པ་ཐོར་བུར་གསུངས་པ་དེ་དག་སྡོམ་སྐྱོན་ཏེ་བོད་དུ་གྲུབ་མཐའ་ཞེས་པ་ཞིག་མཛད་ཡོད། ངས་མཇལ་བའི་གྲུབ་མཐའ་ནི༑ བོད་སྔ་རབས་ཀྱི་ཁོངས་དབུས་པ་བློ་གསལ་གྱིས་མཛད་པའི་གྲུབ་མཐའི་རྩ་བ་དང༌། དེའི་རང་འགྲེལ་གཅིག་བཅས་ཡོད། དེ་མིན་ཀུན་མཁྱེན་ཀློང་ཆེན་རབ་འབྱམས་པའི་གྲུབ་མཐའ་མཛོད་དང༌། དགེ་ལུགས་པའི་ཁོངས་ནས་ཐམས་ཅད་མཁྱེན་པ་དགེ་འདུན་རྒྱ་མཚོ་སོགས་ཀྱིས་གྲུབ་མཐའ་བསྡུས་པ་དེ་འདྲའང་ཡོད། གྲུབ་མཐའ་རྒྱས་ཤོས་ནི། ཀུན་མཁྱེན་བླ་མ་འཇམ་དབྱངས་བཞད་པས་མཛད་པའི་གྲུབ་མཐའི་རྩ་བ་དང༌། དེའི་རང་འགྲེལ་བཅས་གྲུབ་མཐའ་ཆེན་མོ་མཛད་ཡོད། གཞན་ཡང་ལྕང་སྐྱ་རོལ་པའི་རྡོ་རྗེས་མཛད་པའི་གྲུབ་མཐའ་རྒྱས་བསྡུས་འཚམས་ཤིང་ཧ་ཅང་ལེགས་པོ་ཞིག་ཡོད་པ་ཐུབ་བསྟན་ལྷུན་པོའི་མཛེས་རྒྱན་བཅས་དང༌། དེ་མིན་ད་ལྟ་འཆད་པར་འགྱུར་བའི་གྲུབ་མཐའ་ནི། ཀུན་མཁྱེན་བླ་མ་སྐུ་ཕྲེང་གཉིས་པ་བཙུན་པ་དཀོན་མཆོག་འཇིགས་མེད་དབང་པོས་མཛད་པའི་གྲུབ་མཐའ་རིན་ཆེན་ཕྲེང་བ་འདི་བསྡུས་ཤོས་ཡིན། འདི་ནི་མདོར་བསྡུས་ཧ་ཅང་ཡག་པོ་ཞིག་འདུག་པས་ད་ལན་འདི་ནས་ཞུ་རྒྱུ་ཡིན།
དཔལ་ནཱ་ལེདྲནའི་མཁས་པ་བོད་དུ་ཕེབས་པ་མཁན་ཆེན་ཞི་བ་འཚོས་མཛད་པའི་ཚད་ཆེན་ནམ་ཚད་མའི་དེ་ཁོ་ན་ཉིད་བསྡུས་པ་ནི་རོབ་ཙམ་ཞིག་མཇལ་བས་ཧ་ཅང་གི་མཁྲེགས་པོ་ཞིག་འདུག་པས་དེ་ཤེས་རྒྱུ་ཧ་ཅང་གི་ཁག་པོ་རེད་འདུག དེའི་འགྲེལ་པ་སློབ་དཔོན་ཀརྨ་ལ་ཤིའ་ལས་མཛད་པ་པོད་གཉིས་ཡོད་པ་ནི་ཧ་ཅང་མང་བའི་ཁར་ཤིན་ཏུ་མཁྲེགས་པོ་ཞིག་འདུག་ཅིང༌། ད་ལྟ་ཀློག་རྒྱུ་མ་བྱུང་བས་སྨོན་ལམ་བརྒྱབ་ནས་བཞག་རྒྱུ་རེད་འདུག






གྲུབ་མཐའ་རིན་ཆེན་ཕྲེང་བ།
མཆོད་པར་བརྗོད་པ།
རྨད་བྱུང་ཚོགས་གཉིས་གངས་ཀྱི་རི་བོ་སྙིང་རྗེའི་དྲོད་ཀྱིས་བཞུས་པའི་རྒྱུན། །ལྷུན་གྲུབ་ཆོས་སྐུའི་འཛིན་མར་ཡོངས་འཁྱིལ་གྲུབ་མཐའ་རྣམ་བཞིའི་ཆུ་ཀླུང་འགྱེད། །འཕྲིན་ལས་རླབས་ཕྲེང་གནམ་དུ་རྐྱོང་བས་མུ་སྟེགས་བྱིས་པ་སྐྲག་བྱེད་པ། །རྒྱལ་སྲས་གདེངས་ཅན་བྱེ་བའི་འཇུག་ངོགས་ཐུབ་དབང་མ་དྲོས་མཚོ་ཆེན་རྒྱལ།།


རྒྱལ་བའི་རྒྱལ་ཚབ་མི་ཕམ་མགོན་པོ་དང༌། །
རྒྱལ་བའི་མཁྱེན་རབ་གཅིག་བསྡུས་འཇམ་པའི་དབྱངས། །
རྒྱལ་བས་ལུང་བསྟན་ཀླུ་སྒྲུབ་ཐོགས་མེད་ཞབས། །
རྒྱལ་བ་གཉིས་པ་ཡབ་སྲས་བཅས་ལ་བདུད། །
གང་ཞིག་རྟོགས་ན་ཕྱི་དང་ནང་གི་བསྟན་པའི་ཁྱད་པར་ཀུན་མཐོང་ཞིང༌། །རབ་འབྱམས་མཁས་པའི་མདུན་ས་དག་ཏུ་སྨྲ་བ་མཆོག་གི་བརྟུལ་ཞུགས་འཛིན། །ངོ་མཚར་གྲགས་པའི་བ་དན་དཀར་པོ་གཟུར་གནས་སྐྱེ་བོས་བསྒྲེང་བྱེད་པ། །རང་གཞན་གྲུབ་མཐའི་དེ་ཉིད་འབྱེད་ལ་མཁས་པ་སུ་ཞིག་བརྩོན་པ་འདོར། །
དེ་ཕྱིར་དམ་པའི་ལེགས་བཤད་ཀུན་བསྡུས་ནས། །
རང་དང་སྐལ་པ་མཉམ་རྣམས་རྗེས་བཟུང་ཕྱིར། །
གྲུབ་མཐའི་རྣམ་གཞག་མདོར་བསྡུས་བརྗོད་པར་བྱ། །
བློ་གསལ་དོན་གཉེར་ལྡན་རྣམས་གུས་པས་ཉོན། །
དེ་ཡང་ཚེ་འདིའི་རྙེད་པ་དང༌། བཀུར་སྟི། ཚིགས་སུ་བཅད་པ་ལ་མི་བལྟ་ཞིང་སྙིང་ནས་གྲོལ་བ་དོན་དུ་གཉེར་བའི་གང་ཟག་གིས་བདག་མེད་པའི་ལྟ་བ་རྣམ་པར་དག་པ་ཁོང་དུ་ཆུད་པའི་ཐབས་ལ་འབད་དགོས་ཏེ། ཟབ་མོའི་ལྟ་བ་དང་བྲལ་ན་བྱམས་པ་དང༌། སྙིང་རྗེ་དང༌། བྱང་ཆུབ་ཀྱི་སེམས་ལ་ཇི་ཙམ་གོམས་པར་བྱས་ཀྱང་སྡུག་བསྔལ་གྱི་རྩ་བ་དྲུངས་ནས་འབྱིན་པར་མི་ནུས་པའི་ཕྱིར། དེ་སྐད་དུ་ཡང་རྗེ་བཙུན་ཙོང་ཁ་པ་ཆེན་པོས།
གནས་ལུགས་རྟོགས་པའི་ཤེས་རབ་མི་ལྡན་ན། །
ངེས་འབྱུང་བྱང་ཆུབ་སེམས་ལ་གོམས་བྱས་ཀྱང༌། །
སྲིད་པའི་རྩ་བ་གཅོད་པར་མི་ནུས་པས། །
དེ་ཕྱིར་རྟེན་འབྲེལ་རྟོགས་པའི་ཐབས་ལ་འབད། །
ཅེས་སོ། །དེས་ན་ལྟ་བའི་གོལ་ས་སྤངས་པ་དང༌། བདག་མེད་ཕྲ་རགས་ཀྱི་རིམ་པ་ངེས་པར་བྱ་བའི་ཕྱིར།
ཞེས་གྲུབ་མཐའ་རིན་ཆེན་ཕྲེང་བའི་དབུ་ནས་མར་བཤད་རྒྱུ་དེ་ཙམ་མི་འདུག རང་གཞན་གྱི་གྲུབ་མཐའི་རྣམ་གཞག་མདོར་བསྡུས་ཏེ་བརྗོད་པ་ལ་གཉིས། སྤྱིར་བསྟན་པ་དང༌། བྱེ་བྲག་ཏུ་བཤད་པའོ།། ཞེས་རྗེ་རིན་པོ་ཆེའི་སྔགས་རིམ་ཆེན་མོའི་དབུར། མུ་སྟེགས་བྱེད་སོགས་དངོས་སུ་ཡོད་དམ་མེད་ཀྱང་རུང་ཞེས་རང་རང་སོ་སོའི་རྒྱུད་ལ་སྔོན་གྱི་ལྟ་བ་ཕྱིན་ཅི་ལོག་གིས་བག་ཆགས་ང་ཚོའི་རྒྱུད་ལ་ཡོད་པས་ན། ལྟ་བ་འདྲ་མིན་དེ་དག་ཤེས་པར་བྱས་ཏེ་འཐད་མི་འཐད་ཀྱི་དཔྱད་པ་བྱ་རྒྱུ་ཧ་ཅང་གི་གལ་འགངས་ཆེན་པོ་རེད་ཅེས་གསུངས་ཡོད།
དེས་ན་རྗེ་རིན་པོ་ཆེའི་སྐུ་དུས་སུ་བོད་ལ་མུ་སྟེགས་པ་མེད་ལ། ཕྱི་ལོགས་སུ་ཡོད་པའི་མུ་སྟེགས་པ་རྣམས་དང་འབྲེལ་བ་གང་ཡང་མེད། དེར་བརྟེན་རྗེ་རིན་པོ་ཆེས་དེ་ལྟར་གསུངས་པ་རེད། དེང་སྐབས་ང་རང་ཚོ་ལྟ་གྲུབ་འདྲ་མིན་གྱི་དབུས་སུ་གནས་ཡོད་ལ། བོད་པའི་ངོས་ནས་བཤད་ན། མ་འོངས་པར་བོད་ལ་གཞིས་བྱེས་མཉམ་འཛོམས་བྱུང་རྗེས་སུའང་འཛམ་གླིང་འདི་གཅིག་གིས་གཅིག་ལ་འབྲེལ་བ་ཤུགས་ཆེན་པོ་ཡོང་གི་རེད། གཅིག་གིས་གཅིག་ལ་འབྲེལ་ཐག་ཉེ་པོ་ཞིག་ཀྱང་དགོས་པ་ཡིན། དེར་བརྟེན་འཛམ་གླིང་གི་ས་ཆ་གང་དུ་བསྡད་ཡོད་ཀྱང༌། ལྟ་གྲུབ་འདྲ་མིན་གྱི་དཀྱིལ་དུ་ང་ཚོ་ཡོད་པ་རེད། འཛམ་གླིང་ཡོངས་རྫོགས་གླིང་གཅིག་ལྟ་བུ་ཞིག་ཆགས་ཡོད་སྟབས། གླིང་གཅིག་ཆགས་པའི་གླིང་དེ་རིག་གཞུང་སྣ་ཚོགས་ཅན་དང༌། ཆོས་ལུགས་སྣ་ཚོགས་ཅན། གྲུབ་མཐའ་སྣ་ཚོགས་ཅན་ཞིག་ཆགས་ཡོད།
དེས་ན་ང་ཚོ་དེ་སྔ་བོད་དུ་ཆོས་བྱེད་མཁན་ཞིག་ཡིན་ན། ལམ་རིམ་དང༌། བློ་ལྡོག་རྣམ་བཞི་ལྟ་བུའི་ཐོག་ནས་སྟབས་བདེ་པོ་བྱས་ཏེ་འཁྲིད་ལུགས་ཤིག་ཡོད་པ་དེ་ནི་དུས་ཚོད་ཡོལ་བ་རེད། དེར་བརྟེན་ཁྱེད་རང་ཚོ་ཀོ་རི་ཡར་ཆ་བཞག་ཀྱང༌། དེ་སྔ་ང་ཚོས་སངས་རྒྱས་པའི་ཆོས་ཞེས་བརྗོད་སྐབས་ཡིན་ཤག་ལྟ་བུ་བྱས་པའི་ཐོག་ནས་དད་པ་བྱེད་པ་དེ་དུས་ཚོད་ཡོལ་བ་རེད། དེར་བརྟེན་ཕྱི་ནང་གི་གྲུབ་མཐའ་སྣ་ཚོགས་པ་དེ་དག་ཤེས་དགོས་པ་ཞིག་རེད།
ཕྱི་ནང་གི་གྲུབ་མཐའ་སྣ་ཚོགས་ཞེས་བརྗོད་སྐབས། དེ་སྔ་རྒྱ་གར་དུ་ཡོད་པའི་གྲུབ་མཐའ་དེ་དག་ཙམ་མིན་པར་ད་ལྟ་འཛམ་གླིང་འདིའི་སྟེང་ཡོད་བཞིན་པའི་ཡེ་ཤུ་དང༌། དེ་བཞིན་ཁ་ཆེ་དང༌། འཇིའུ་ཆོས་ལུགས་དང༌། བྷོམ་སྦེལ་ཁུལ་དུ་ཅུང་ཟད་ཡོད་པའི་པར་སིག་གི་ཆོས་ལུགས་ཛོ་ལ་ཛོ་དིམ་སོགས་ཆོས་ལུགས་དེ་དག་གི་ལྟ་བ་དང་གྲུབ་མཐའི་འགྲོ་སྟངས་ཀྱང་ཤེས་དགོས་པ་ཞིག་རེད། དེ་ཙམ་དུ་མ་ཟད་པའི་ནུབ་ཕྱོགས་པའི་ལྟ་བ་སྟེ། མིའི་བསམ་བློའི་ཐོག་ནས་བསམ་བློ་གཏོང་བའི་ལྟ་གྲུབ་ཡོད་པ་དེ་དག་ཀྱང་ཤེས་དགོས་པ་རེད། དེ་བཞིན་དེང་དུས་ཀྱི་ཚན་རིག་ཀྱང་ཤེས་དགོས། དེ་དག་ཚང་མར་ང་ཚོས་དོ་སྣང་བྱས་ཏེ་དཔྱིས་ཕྱིན་པ་ཤེས་རྒྱུ་ཁག་པོ་ཡིན་ཡང༌། གནད་འགག་དེ་དག་ཤེས་ན། དེས་ཕན་ཐོགས་ཆེན་པོ་ཡོད་ལ་གལ་ཆེན་པོ་ཡིན།
དེ་མིན་བསྟན་པ་སྤྱི་བཙན་དང༌། གང་ཟག་སྒོས་བཙན་ཞེས་འགྲོ་སྟངས་མི་འདྲ་བ་གཉིས་ཡོང་གི་ཡོད། བོད་མགོ་ལོག་གི་གཉན་མགོན་སྤྲུལ་སྐུ་གསུང་རབ་པ་ཞུ་བ་ཁོང་གིས་བསྟན་པ་སྤྱི་བཙན་དང༌། གང་ཟག་སྒོས་བཙན་ཞེས་གསུངས་འདུག་པས་དེ་གནད་འགག་ཆེན་པོ་འདུག ད་ལྟ་ཕྱི་ནང་གི་གྲུབ་མཐའ་ལ་སོགས་པ་དེ་དག་ཚང་མ་ཤེས་དགོས་པ་གལ་ཆེན་པོ་འདུག་ཅེས་པ་ནི། བསྟན་པ་སྤྱི་བཙན་གྱི་དབང་དུ་བྱས་ཏེ་བརྗོད་སྐབས་དེ་དག་ངེས་པར་དུ་དགོས་པ་ཞིག་རེད།
གང་ཟག་སྒོས་བཙན་ཞེས་བརྗོད་སྐབས། གང་ཟག་རིགས་བྱེ་བྲག་པ་ཞིག་གིས་དེ་ལྟའི་རྣམ་གྲངས་མང་པོ་ཤེས་མི་དགོས་པར། རྣམ་གྲངས་གཅིག་གི་ཐོག་ནས་རང་ཉིད་ཀྱི་མྱོང་བ་སྟོན་ནས་ཉམས་ལེན་གནང་སྟེ་འགྲོ་མཁན་དེ་འདྲ་ཡོང་གི་ཡོད། དེའི་དབང་དུ་བྱས་པའི་བསྟན་པའི་རྣམ་གཞག་གཏན་ལ་ཕབ་ནས། ཉམས་ལེན་བྱེད་ལུགས་ཀྱི་ཁྲིད་ཅིག་ཡོད་པ་དེ་ནི་གང་ཟག་སྒོས་བཙན་གྱི་དབང་དུ་བྱས་པའི་ཁྲིད་ལུགས་དེ་རེད། བསྟན་པ་སྤྱི་བཙན་གྱི་དབང་དུ་བྱས་ན། སངས་རྒྱས་ཀྱི་བསྟན་པ་འཛམ་གླིང་འདིའི་སྟེང་དུ་སྤྱིའི་ཆ་ནས་གཏན་ལ་ཕབ་སྐབས། ཕྱི་ནང་གི་གྲུབ་མཐའ་མཆིས་སོ་ཅོག་དེ་དག་ཤེས་པའི་ཐོག་ནས། དེ་དག་ཚང་མར་བསྟུན་ཞིང་འབྲེལ་ཤེས་པའི་སྟེང་ནས་ཁྲིད་རྒྱུ་དེ་ཧ་ཅང་གལ་ཆེན་པོ་རེད།
དཔལ་ནཱ་ལེདྲནའི་མཁས་པས་སངས་རྒྱས་ཀྱི་བསྟན་པ་འཛིན་སྐྱོང་སྤེལ་གསུམ་གནང་ཚུལ་ནི། བསྟན་པ་སྤྱི་བཙན་གྱི་དབང་དུ་གནང་སྟེ་ཁྲིད་སྟངས་དེ་ཡིན། རྗེའི་གསུང་ལམ་གཙོ་རྣམ་གསུམ་ལས།
གནས་ལུགས་རྟོགས་པའི་ཤེས་རབ་མི་ལྡན་ན། །
ངེས་འབྱུང་བྱང་ཆུབ་སེམས་ལ་གོམས་བྱས་ཀྱང༌། །
སྲིད་པའི་རྩ་གཅད་པར་མི་ནུས་པས། །
དེ་ཕྱིར་རྟེན་འབྲེལ་རྟོགས་པའི་ཐབས་ལ་འབད། །
ཅེས་པའི་ལུང་དེ་དྲངས་གནང་མཛད་ཡོད། མདོར་ན་གནས་ལུགས་རྟོགས་པའི་ཤེས་རབ་བམ། རྟེན་འབྱུང་གི་དེ་ཁོ་ན་ཉིད་ངེས་པའི་ཤེས་རབ་དེ་ཉིད་མེད་པར་ཐར་པ་ཙམ་ཡང་ཐོབ་ཐུབ་ཐབས་མེད་པས་གནས་ལུགས་རྟོགས་པའི་ཤེས་རབ་དེ་མེད་ཐབས་མེད་པ་རེད་ཅེས་གསུངས་ཡོད།
གནས་ལུགས་རྟོགས་པའི་ཤེས་རབ་དེ། སྤྱིར་རང་སྡེའི་གྲུབ་མཐའ་སྨྲ་བ་ཚང་མས་གནས་ལུགས་རྟོགས་པའི་ཤེས་རབ་ཞེས་པ་དེ་གསུང་གི་ཡོད་ལ༑ བདག་མེད་པའི་ལྟ་བ་ཡང་ཚང་མས་གསུང་གི་ཡོད། བདག་མེད་པ་ཞེས་པ་དེ་ཡིན་ལུགས་སམ་གནས་ལུགས་ཤིག་ཡིན་ཞིང༌། དེ་རྟོགས་པའི་ཤེས་རབ་གྲུབ་མཐའ་བཞི་ཆར་གྱི་གསུང་གི་ཡོད་ཀྱང༌། སྐབས་འདིར་གནས་ལུགས་དེ་ཁོ་ན་ཉིད་དེ་གང་འདྲ་ཞིག་ལ་རྗོད་ཀྱི་ཡོད་ཅེ་ན། རྟེན་འབྱུང་གི་དེ་ཁོ་ན་ཉིད་ལ་རྗོད་ཀྱི་ཡོད། དེ་ཡང་རྟེན་འབྱུང་གི་དེ་ཁོ་ན་ཉིད་ཅེས་པ་ནི། རྟེན་འབྲེལ་ཕྲ་མོ་མིང་རྐྱང་བཏགས་ཡོད་ཙམ་གྱི་གདགས་གཞི་ལ་བརྟེན་ནས་རྟོག་པས་བཏགས་ཙམ་མམ། རྟོག་པས་བཏགས་པ་ལ་བརྟེན་ནས་གྲུབ་པ་དང༌། རྟོག་པས་བཏགས་ཙམ་ལ་བརྟེན་ནས་ཡོད་པའི་རྟེན་འབྱུང་ཕྲ་མོ་དེར་དགོངས་པ་བཞེས་ནས། དེ་འདྲའི་རྟེན་འབྱུང་ཕྲ་མོ་དེ་རྒྱུ་མཚན་དུ་བཀོད་ནས་ངེས་པའི་གནས་ལུགས་ཤིག་ཡོད་ཅིང༌། གནས་ལུགས་དེ་ནི་གནས་ལུགས་ཕྲ་མོ་རེད། དེ་ལྟའི་གནས་ལུགས་ཕྲ་ཤོས་དེ་ཤེས་དགོས་ཞེས་གསུངས་པ་ཡིན།
དེ་ལྟ་བུའི་རྟེན་འབྱུང་ཕྲ་མོ་དེ་ངེས་པ་ལ། སྤྱིར་ལྟོས་ནས་བཏགས་པའམ་བརྟེན་ནས་བཏགས་པའི་རྟེན་འབྱུང་དེ་ངེས་དགོས་ལ། བརྟེན་ནས་བཏགས་པའི་རྟེན་འབྱུང་དེ་ངེས་པ་ལ། རྒྱུ་འབྲས་རྟེན་འབྱུང་གི་རྟེན་འབྲེལ་དེ་ཡང་ངེས་དགོས་པ་ཡིན། དེར་བརྟེན་རྟེན་འབྲེལ་ཕྲ་མོ་དེ་ཤེས་པ་ལ། ཐོག་མར་རགས་པ་དེ་དག་ཤེས་དགོས་ཤིང༌། དེ་དག་རིམ་པར་སླེབས་སྐབས་ཕལ་ཆེར་སྤྱིར་བཏང་དངོས་པོའི་གནས་ལུགས་དེ་དག་ཤེས་དགོས་པ་ཡིན།
སྤྱིར་དངོས་པོའི་གནས་ལུགས་བཤད་སྐབས། དེང་གི་མིང་ཚིག་ལྟར་བྱས་ན། དངོས་ཁམས་རིག་པ་དང༌། སེམས་ཁམས་རིག་པ། རྫས་འགྱུར་རིག་པ་ལ་སོགས་པ་དེ་དག་ཀྱང་སླེབས་ཡོང་གི་ཡོད་པས་ཧ་ཅང་གི་རྒྱ་ཆེན་པོ་ཆགས་ཀྱི་ཡོད། རྟེན་འབྲེལ་ཞེས་པའི་མིང་འདིའི་བརྗོད་གཞིའི་ཐོག་ནས་ཕྱིན་ན། མདོར་ན། འཛམ་གླིང་འདིའི་སྟེང་གི་ཤེས་བྱ་ཡོངས་སུ་རྫོགས་པ་རྟེན་འབྲེལ་ཞེས་པའི་མིང་ཚིག་དེའི་ནང་བསྡུས་ཡོང་གི་ཡོད་པས་དེ་དག་ཤེས་དགོས་པ་ཡིན། གང་ལགས་ཤེ་ན། སངས་རྒྱས་པའི་ཆོས་ཞེས་པ་འདི་ཆོས་རབ་ཏུ་རྣམ་འབྱེད་ཀྱི་ཤེས་རབ་ཆ་ཐམས་ཅད་ནས་དཔྱིས་ཕྱིན་པར་བེད་སྤྱོད་བྱས་ནས། དེ་ལ་བརྟེན་ནས་ནང་སེམས་རྒྱུད་འདུལ་ཐབས་བྱེད་པ་ཞིག་ཡིན་པས་ན། རྗེ་བཙུན་བྱམས་མགོན་གྱིས་རྒྱུད་བླ་མ་ལས།
རིག་པའི་གནས་ལྔ་དག་ལ་བརྩོན་པར་མ་བྱས་ན། །
འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། །
དེ་ལྟ་བས་ན་གཞན་དག་ཚར་བཅད་རྗེས་གཟུང་དང༌། །
བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། །
ཅེས་གསུངས་པ་ལྟར་རིག་པའི་གནས་ལྔ་ཚང་མ་ཤེས་དགོས་ཞེས་གསུང་གི་ཡོད། རིག་པའི་གནས་ལྔ་ཞེས་པ་ནི། དེའི་ཚེ་དེའི་དུས་རྒྱ་གར་དུ་ཡོད་པའི་རིག་པའི་གནས་ལྔ་དེ་དག་ལ་ཤོད་ཀྱི་ཡོད་ཅིང༌། རིག་པའི་གནས་ལྔའི་ནང་གི་བཟོའི་རིག་པ་རྒྱ་བསྐྱེད་ནས་ཕྱིན་ན། དེང་སྐབས་རིག་གནས་ཚང་མ་དེའི་ནང་དུ་སླེབས་ས་རེད། དེར་བརྟེན་སངས་རྒྱས་པའི་ཆོས་ཡག་པོ་ཞིག་ཤེས་པ་ལ། ཆོས་རབ་ཏུ་རྣམ་འབྱེད་ཀྱི་ཤེས་རབ་ཀྱིས་ཕྱི་ནང་གི་གནས་ཚུལ་གང་ཞིག་ཡིན་ཡང་དེ་དག་ཤེས་དགོས་པ་ཞིག་དང༌། དེ་འདྲའི་གནས་ཚུལ་གཞི་ལ་བཞག་པའི་ཐོག་ནས་ལྟ་བ་གོང་མ་དེ་དག་ཇེ་ཟབ་ཏུ་བཏང་ནས་འགྲོ་བ་ཞིག་ཆགས་ཀྱི་ཡོད།
དེ་རྗེས་དེས་ལྟ་བའི་གོལ་ས་སྤངས་པ་དང༌། བདག་མེད་ཕྲ་རགས་ཀྱི་རིམ་པ་ངེས་པར་བྱ་བའི་ཕྱིར་ཞེས། ལྟ་བའི་གོལ་ས་སྤངས་པ་དང་ཞེས་རྗོད་སྐབས་ལྟ་བའི་གོལ་ས་སྤོང་བ་ལ། རང་སྡེ་ཙམ་མ་ཟད་གཞན་སྡེ་དང༌། གཞན་སྡེ་ཡང་གནའ་དུས་ཀྱི་གཞན་སྡེ་དང༌། ད་ལྟའི་གཞན་སྡེ་དེ་དག་ཚང་མ་ཤེས་ཐུབ་པ་ཤིག་བྱུང་ན་ཕན་ཐོགས་ཆེན་པོ་ཡོད། བདག་མེད་ཕྲ་རགས་ཀྱི་རིམ་པ་ངེས་པར་བྱ་བའི་ཕྱིར་ཞེས་པས་བདག་མེད་ཕྲ་རགས་ཀྱི་ཁྱད་པར་དེ་དག་ཤེས་པ་ཞིག་བྱུང་ན། བདག་མེད་ཕྲ་མོ་ཕྲ་མོའི་ཟབ་གནད་དང༌། ཁྱད་ཆོས་དེ་དག་ཤེས་ཐུབ་པ་ཡིན། དེ་མིན་བདག་མེད་ཕྲ་མོ་རེད་ཅེས་བརྗོད་ཀྱང་ཡིན་པ་རེད་བསམ་པ་ལྟ་བུ་ལས་གང་ཡང་མེད།
དེར་བརྟེན་རང་སྡེ་བདག་མེད་འདོད་མཁན་གྱི་གྲུབ་མཐའ་བཞི་པོའི་འདོད་ཚུལ་དེ་དག་ཤེས་པ་ཡིན་ན། བདག་མེད་འདོད་མཁན་གཅིག་གྱུར་ཡིན་ན་ཡང༌། བདག་མེད་ཀྱི་གོ་བ་ལེན་ཚུལ་ལ་གཏིང་ཟབ་ལོས་སམ། རྣམ་དཔྱོད་རླིང་པོའི་ཐོག་ནས་གནས་ཚུལ་ཕྲ་ཞིང་ཕྲ་བའི་སྟེང་དུ་བསམ་བློ་གཏོང་སྟངས་ཀྱི་ཁྱད་པར་ཡོད། དེ་དག་ཤེས་པ་ཞིག་བྱུང་ན་ཕན་ཐོགས་ཆེན་པོ་ཡོད་པས་ན། བདག་མེད་ཕྲ་རགས་ཀྱི་རིམ་པ་ངེས་པར་བྱ་བའི་ཕྱིར་རང་གཞན་གྱི་གྲུབ་མཐའི་རྣམ་གཞག་ཤེས་དགོས་ཞེས་གསུངས་ལ། དགོས་པ་དེའི་སླད་དུ་འཕགས་བོད་ཀྱི་བླ་མ་དུ་མས་གྲུབ་མཐའི་རྣམ་གཞག་མཛད་དེ། ལུགས་འདྲ་མིན་གྱི་འདོད་པ་བཀོད་ནས་ཡོད་པ་དེ་དག་གི་དོན་བསྡུས་ནས་སྐབས་སུ་བབས་པ་དཀོན་མཆོག་འཇིགས་མེད་དབང་པོས་རང་ཉིད་ཀྱིས་མདོར་བསྡུས་ཤིག་གསུང་གི་ཡིན་ཞེས་གསུངས་སོ།།


གྲུབ་མཐའ་སྤྱིར་བསྟན་པ།
དང་པོ་ནི། གྲུབ་མཐའ་ཞེས་པའི་ཐ་སྙད་རང་བཟོ་མ་ཡིན་ཏེ༑ སངས་རྒྱས་ཀྱི་ལུང་ལས་གསུངས་པའི་ཕྱིར། ཇི་སྐད་དུ། ལངྐར་གཤེགས་པ་ལས། ང་ཡི་ཆོས་ཚུལ་རྣམ་གཉིས་ཏེ། །བསྟན་པ་དང་ནི་གྲུབ་མཐའ་འོ། །བྱིས་པ་རྣམས་ལ་བསྟན་པ་བཤད། །རྣལ་འབྱོར་རྣམས་ལ་གྲུབ་མཐའ་འོ། །ཞེས་གསུངས་པ་ལྟར་རོ། །དེ་ཡང་གང་ཟག་ལ་དབྱེ་ན། གྲུབ་མཐས་བློ་མ་བསྒྱུར་བ་དང༌། གྲུབ་མཐས་བློ་བསྒྱུར་བའོ། །གྲུབ་མཐའ་ཞེས་བརྗོད་སྐབས། མ་བརྟག་མ་དཔྱད་པར་ཉིན་རེའི་ཐད་ཀའི་འཚོ་བ་ལྟ་བུ་བསྐྱལ་ནས་འགྲོ་བ་དེ་ལྟར་མ་ཡིན་པར། ཕྱི་དང་ནང་གི་གནས་ཚུལ་གང་ཞིག་ཡིན་ཡང༌། དེ་དག་ཚང་མར་བསམ་བློ་བཏང་སྟེ། དཔེར་ན། འཁྱག་པའི་སྐབས་སུ་ཉི་མར་བསྡད་པ་དང༌། དྲོ་པོ་བྱུང་བའི་སྐབས་སུ་བསིལ་སར་བསྡད་པ་ལྟ་བུ་ནི་དུད་འགྲོས་ཀྱང་བྱེད་ཀྱི་ཡོད།
འོན་ཀྱང་ཉི་མ་ཞེས་པ་འདི་ཇི་ལྟར་བྱས་ཏེ་ཡོང་གི་ཡོད་པ་དང༌། ཉི་མའི་དྲོད་དེ་གང་འདྲ་བྱས་ཏེ་ཡོང་གི་ཡོད་པ། ཉི་མ་དེ་ལོ་ཇི་ཙམ་ཕྱིན་ཡོད་པ༑ མ་འོངས་པར་ཉི་མ་གང་འདྲ་བྱས་ཏེ་འགྲོ་ཡི་ཡོད་མེད་ལྟ་བུ་དེ་དག་ལ་དུད་འགྲོས་བསམ་བློ་གཏོང་གི་མེད། མིས་དེ་དག་ཇི་ལྟར་བྱུང་མིན་ལ་བསམ་བློ་གཏོང་བ་དང༌། དེ་དག་ཡར་རིམ་པར་དེད་ན་ཉི་མ་ལའང་ཚེ་ཚད་ཡོད་པས། ཉི་མའི་ཚེ་ཚད་ལོ་འཐེར་འབུམ་ཆུང་བ་ཕལ་ཆེར་ལྔ་དྲུག་བདུན་བརྒྱད་ཙམ་ཤོད་ཀྱི་ཡོད། གང་ལྟར་འཛམ་གླིང་འདི་ཆགས་ནས་ལོ་འཐེར་འབུམ་ཆུང་བ་ལྔ་ཤོད་ཀྱི་ཡོད་ཅིང༌། ད་ལྟ་ཡག་པོ་དྲན་གྱི་མི་འདུག་ཀྱང་གང་ལྟར་ཉི་མ་འགོ་ཚུགས་པ་ཞིག་ཡོད།
ད་དུང་གང་ཞིག་བྱས་ཏེ་ཉི་མ་བྱུང་བ་ཡིན་ནམ། དེ་ལྟའི་བསམ་བློ་རིམ་པར་བཏང་བ་དང༌། རང་ཉིད་ཀྱིས་ཚོད་དཔག་བྱས། མིག་མཐོང་ལག་ཟིན་གྱིས་གནས་ཚུལ་དེ་དག་གཞི་ལ་བཞག་སྟེ། དེ་ནི་སྤྱིར་བཏང་གི་ཤེས་བྱ་རེད། མ་བརྟག་མ་དཔྱད་པའི་བློ་ལྷན་སྐྱེས་ལ་མཐོང་བ་དང༌། ཉམས་སུ་མྱོང་བ། བདེ་སྡུག་གི་ཚོར་བ་ཡོང་བ་དེ་དག་ནི་སྤྱིར་བཏང་གི་ཤེས་བྱ་ཞེས་པ་དེ་རེད།
དཔེར་ན། ང་ཚོས་རྗེས་དཔག་ལོང་བར་བརྒྱུད་པའི་མཐར་དངོས་སུམ་ལ་གཏུག་དགོས་ཞེས་པ་དེ་ཕལ་ཆེར་སྤྱི་བཏང་གི་ཤེས་བྱར་གཏུག་དགོས་པ་རེད། སྒྲུབ་བྱེད་རིམ་པར་བཀོད་ནས་མཐའ་མ་དེར་སྤྱིར་བཏང་གི་ཤེས་བྱའི་ཐོག་ཏུ་འདི་འདྲ་ཞིག་འདུག་ཅེས་སུས་བལྟས་ཀྱང་སྙོན་དུ་མེད་པར་བདེན་པའི་གནས་ལུགས་ཤིག་ལ་ཆ་བཞག་དགོས་པ་རེད། གཞི་དེ་ལ་གཏུགས་པའི་ཐོག་ནས་རྣམ་གཞག་མང་པོ་ཞིག་རང་ཉིད་ཀྱིས་ཚོད་དཔག་བྱས་ཏེ་བཤད་པ་ཞིག་སྟེ། རང་ཉིད་ཀྱིས་ཚོད་དཔག་བྱས་ཏེ་འདི་འདྲ་ཞིག་ཡིན་དགོས་པ་རེད་ཅེས་རང་ཉིད་ཀྱི་བསམ་བློའི་ནང་དུ་གྲུབ་པའམ་གྲུབ་ཚད་ཅིག་བཞག་སྟེ། ངས་བསམ་བྱུང་ཞེས་བརྗོད་ན་སྣང་བ་སྐྱིད་པོའི་སྐད་ཆ་རེད། བསམ་བྱུང་ཞེས་པ་དེ་མིན་པར་དཔྱད་པ་བྱས་ནས་རྒྱུ་མཚན་ལ་བསམ་བློ་བཏང་སྟེ་དོན་དངོས་ར་འཕྲོད་པ་མ་བྱུང་རུང༌། དཔྱད་པ་གང་འཚམས་བྱས་པའི་ཐོག་ནས་ངའི་བསམ་ཚོད་བྱས་ན་འདི་འདྲ་ཞིག་རེད་འདུག་ཅེས་མཚམས་ཤིག་བཞག་སྐབས་དེར་གྲུབ་པའི་གྲུབ་ཚད་ཅིག་རང་ཉིད་ཀྱིས་དཔྱད་པ་བྱས་ཏེ་ཚད་ལྟ་བུ་ཞིག་བཞག་ཡོང་གི་ཡོད། དེ་འདྲ་དེ་ལ་གྲུབ་མཐའ་ཞེས་བརྗོད་པ་ཡིན། གྲུབ་པའམ་ཡོད་པ་སྟེ། མཐའ་ཞེས་པ་ནི་དེའི་ཚད་ལྟ་བུ་ཞིག་སྟེ་བསམ་བློ་བཏང་སྟེ་མཚམས་ལྟ་བུ་ཞིག་འཇོག་གི་ཡོད་པ་དེར་གྲུབ་མཐའ་ཞེས་བརྗོད་ན་འགྲིགས་ཀྱི་མེད་དམ་སྙམ།
སྤྱིར་གང་ཟག་ལ་དབྱེ་ན། གང་ཟག་ཅེས་པ་ནི་ངའོ་སྙམ་པའི་བློ་ཞིག་ཡོད་མཁན་ཞིག་ལ་བརྗོད་ཆོག་གི་མེད་དམ། ཚང་མས་དེ་ལ་ངའོ་སྙམ་པའི་བློ་སྐྱེས་ཀྱི་ཡོད་པ་དེར་གང་ཟག་ཅེས་འཇོག་རྒྱུ་རེད། སྲོག་ཆགས་འབུ་སྲིན་ཚུན་ཆད་ཚང་མར་ངའོ་སྙམ་པའི་བློ་དེ་སྐྱེས་ཀྱི་ཡོད། ངའོ་སྙམ་པའི་བློ་ཞིག་ཡོད་པས་ན། འབུ་ཆུང་ཆུང་དེ་དག་ལའང་གཅེས་པའི་བློ་ཞིག་ཡོད། དཔེར་ན། ཉེ་ཆར་འབུ་ཞིག་ངའི་གཡས་གཡོན་དུ་ཉིན་ཁ་ཤས་བསྡད་སོང་བས། འབུ་དེ་ཆུ་ཞིག་ཀྱང་འཐུང་དགོས་ཀྱི་མེད་དམ་བསམས་ནས་ཚུར་བསྒྲུགས་ཏེ་ཆུ་ཐིག་ཙམ་བླུགས་པ་བཅས་ཧ་ཅང་གཟབ་གཟབ་བྱས་པ་ཡིན། འོན་ཀྱང་འབུ་དེས་ཤི་རྫུ་བཏབ་ནས་སྡོད་ཀྱི་འདུག ཁོ་རང་ལ་ངའོ་སྙམ་པའི་བློ་ཤུགས་ཆེན་པོ་ཡོད་པ་དེས། ཁོ་རང་ལ་འགལ་རྐྱེན་ཞིག་འཕྲད་ཡོང་བསམ་ནས་དེ་འདྲ་བྱེད་ཀྱི་ཡོད་པ་རེད། སྙིང་རྗེ། དེ་མིན་འབུ་དེར་ཁ་ཐབས་གང་ཡང་མེད། ཁོ་རང་ཤི་རྫུ་བཏབ་པའི་ཁུལ་བྱས་ཏེ་གང་འཚམས་བསྡད་ཅིང༌། ང་རང་ཁ་འདོན་བྱེད་བཞིན་འབུ་དེར་བལྟས་ཏེ་བསྡད་པས་ན། གང་འཚམས་ནས་འབུ་དེས་རྒལ་རིལ་བརྒྱབ་པས་ཆུ་དང་ཁ་འཕྲད་སོང་བས་ཆུར་ཁ་ཟུག་ནས་འཚིམ་པ་ལྟ་བུ་ཞིག་བྱས་ཏེ་བསྡད་སོང༌།
དེས་ན་འབུ་ཆུང་ཆུང་དེར་ཡང་ངའོ་སྙམ་པའི་བློ་འདུག་ལ། ངའོ་སྙམ་པའི་བློ་དེ་དང་ཆབས་ཅིག ང་བདེ་བ་འདོད་པ་དང་སྡུག་བསྔལ་མི་འདོད་པའི་བློ་རང་གི་ངང་གིས་ཡོད། འོན་ཀྱང་ཁོ་རང་གི་བདེ་སྡུག་བརྩི་ས་དེ་འཕྲལ་སེལ་གྱི་བདེ་སྡུག་དེ་ཡིན་པ་ལས། དེ་ལས་ལྷག་པའི་བསམ་བློ་གཏོང་རྒྱུ་གང་ཡང་མེད། དེར་བརྟེན་གང་ཟག་ལ་དེ་ལྟའི་རྟོག་དཔྱོད་ཡོད་པའི་རིགས་ཤིག་དང༌། རྟོག་དཔྱོད་མེད་པའི་རིགས་གཅིག་བཅས་གཉིས་ཡོད། རྟོག་དཔྱོད་ཡོད་པའི་རིགས་ནི། ང་ཚོའི་མཐོང་ཆོས་ལ་བརྩིས་ན་མི་ཡིན་ཞིང༌། མི་ལའང་ནང་གསེས་ཀྱིས་བོད་པར་ཆ་བཞག་ན་ཞིང་པ་དང་འབྲོག་པ་གང་ཞིག་ཡིན་ནའང་འདྲ། ཀོ་རི་ཡ་ཁྱེད་རང་ཚོར་ཆ་བཞག་ན། ཞིང་པ་ཡིན་ན་ཡང་འདྲ། དེ་བཞིན་ཉ་འཛིན་མཁན་གྱི་ཉ་པ་དེ་དག་ཐད་ཀ་ཐད་ཀའི་འཚོ་བ་སྐྱེལ་རྒྱུའི་ལས་ཀ་དེ་ལས་གཞན་པའི་ཇུས་ཏོག་དང་བསམ་བློ་མང་པོ་ཞིག་གཏོང་གི་མེད། དེ་དག་ནི་གྲུབ་མཐས་བློ་མ་བསྒྱུར་བ་ཡིན།
གྲུབ་མཐས་བློ་བསྒྱུར་བ་ཞེས་པ་ནི། དེ་དག་གི་ནང་ནས་སྤྱང་གྲུང་དོད་པ་ཞིག་སྟེ། སྐྱེས་ས་ཞིང་འབྲོག་གི་ཁུལ་དུ་སྐྱེས་ཀྱང་བསམ་བློ་ཧ་ཅང་མང་པོ་བཏང་བའི་ཐོག་ནས་དཔྱད་པ་བྱས་ཏེ། སྔོན་གྱི་མཁས་པས་གཏན་ལ་ཕབ་པའི་རྗེས་སུ་འབྲངས་ནས་རང་ཉིད་ཀྱིས་ཀྱང་རྣམ་དཔྱོད་བཏོན་ཏེ། དེ་གཞིར་བཞག་གི་ཐོག་ནས་རྣམ་དཔྱོད་གསར་པ་ཞིག་གིས་གྲུབ་མཐའི་ཚད་ཅིག་འཇོག་པའམ། ཡང་ན་དེ་མིན་རང་གིས་བསམ་བློ་བཏང༌། བརྟག་དཔྱད་བྱས་པ་དང༌། ཚན་རིག་པ་ཞིག་ཡིན་ན། འཕྲུལ་ཆས་ལ་བརྟེན་པ་དང༌། རྩིས་བརྒྱབ། ཚད་གཞལ་བའི་ཐོག་ནས་དངོས་པོའི་གནས་ལུགས་གཏན་ལ་ཕབ་པ་ཞིག་ཡོང་གི་ཡོད། དེ་ལྟར་བྱེད་མཁན་གྱི་རིགས་ལ་གྲུབ་མཐའ་སྨྲ་བ་ཞེས་བརྗོད་ཆོག་གི་རེད་བསམ་གྱི་འདུག དེར་བརྟེན་གང་ཟག་ལ་གྲུབ་མཐས་བློ་མ་བསྒྱུར་བ་དང༌། གྲུབ་མཐས་བློ་བསྒྱུར་བ་གཉིས་ཡོད།
དང་པོ་ནི། གཞུང་ལུགས་ལ་མ་སྦྱངས་པར་མ་བརྟགས་མ་དཔྱད་པའི་བློ་ལྷན་སྐྱེས་ཀྱིས་ཚེ་འདིའི་བདེ་བ་ཙམ་དོན་དུ་གཉེར་བར་བྱེད་པའོ། །དེའི་བརྡས་དྲངས་ནས་གྲུབ་མཐའ་སྨྲ་བ་དེ་གཞུང་ལུགས་ལ་སྦྱངས་ཏེ་གཞི་ལམ་འབྲས་གསུམ་གྱི་རྣམ་གཞག་ཅེས་བརྗོད་དགོས་བྱུང་ཡང་རྙོག་དྲ་ཚ་པོ་མེད་དམ་སྙམ། དཔེར་ན། རྒྱང་འཕེན་པར་ཆ་བཞག་ན༑ རྒྱང་འཕེན་པར་ནང་གསེས་བརྩི་ཡི་ཡོད། རྒྱང་འཕེན་པའི་རིགས་གཅིག་ནི། སྐྱེ་བ་སྔ་ཕྱི་ལ་སོགས་པ་གང་ཡང་མེད་པར་མཐོང་ཆོས་ལ་གང་ཞིག་ཡོད་པ་དེ་ཁོ་ན་ལས་ཁས་མི་ལེན་པ་ཞིག་གིས་གཞིའི་གནས་ཚུལ་ཤེས་པ་ལྟ་བུ་ཞིག་རེད། དེ་ལ་ལྟོས་པའི་ལམ་དང་འབྲས་བུའི་རྣམ་གཞག་ཅེས་པ་ཞིག་བཤད་རྒྱུ་ཡོད་དམ་མེད།
ཡང་ན་ཚེ་འདི་ཁོ་ནའི་བདེ་སྐྱིད་དེ་འབྲས་བུར་བཞག་པ་དང༌། དེ་སྒྲུབ་བྱེད་ཀྱི་ཐབས་དེ་ལམ་ལ་བཞག དེའི་གཞི་མ་ལྟ་བུ་ཞིག་བཞག་སྟེ་གཞི་ལམ་འབྲས་གསུམ་ལ་སྦྱར་ན་ལས། དེ་མིན་རྒྱང་འཕེན་པས་ཚེ་ཕྱི་མ་ཤོད་ཀྱི་མེད་ཅིང༌། ཚེ་འདི་ལའང་གང་ཞིག་མཐོང་བ་དང༌། བློ་ལྷན་སྐྱེས་ལ་གང་ཞིག་ཡོད་པ་དེ་ཙམ་ཞིག་ལས། དེ་ལས་ལྷག་པའི་བློ་གོང་ནས་གོང་དུ་ཁྱད་ཞུགས་པ་དང༌། དེ་ལ་བརྟེན་ནས་ཉམས་མྱོང་མི་འདྲ་བ་ཡོང་རྒྱུ་ཡོད་པ་ཅང་ཁས་ལེན་གྱི་མེད། འདིའི་ནང་གསུངས་པ་ལྟར་བྱས་ན། གཞུང་ལུགས་ལ་མ་སྦྱངས་པར་མ་བརྟགས་མ་དཔྱད་པའི་བློ་ལྷན་སྐྱེས་ཀྱིས་ཚེ་འདིའི་བདེ་བ་ཙམ་དོན་དུ་གཉེར་བར་བྱེད་མཁན་དེ། གྲུབ་མཐས་བློ་མ་བསྒྱུར་བའི་གང་ཟག་དེ་ཡིན་ལ། གྲུབ་མཐས་བློ་བསྒྱུར་བའི་གང་ཟག་ནི། གཉིས་པ་ནི༑ གཞུང་ལུགས་ལ་སྦྱངས་ཏེ་གཞི་ལམ་འབྲས་གསུམ་གྱི་རྣམ་གཞག་རང་གི་བློ་ངོར་གྲུབ་པའི་ཚུལ་ལུང་དང་རིགས་པའི་ལམ་ནས་སྨྲ་བར་བྱེད་པ་སྟེ། ཞེས་གསུངས་པས་རྒྱང་འཕེན་པ་ལྟ་བུས་ལུང་ཁས་ལེན་གྱི་ཨེ་ཡོད། ཡང་རང་ཉིད་ཀྱི་སྟོན་པའི་ལུང་དེ་འདྲ་ཁས་ལེན་མཁན་དེ་འདྲ་ཨེ་ཡོད། གང་འདྲ་ཡིན་མིན་མི་ཤེས།
གྲུབ་མཐའི་སྒྲ་བཤད་ཀྱང༌། འགྲེལ་བཤད་ཚིག་གསལ་ལས། གྲུབ་པའི་མཐའ་སྟེ། རིགས་པ་དང་ལུང་གིས་རབ་ཏུ་བསྟན་པར་རང་གི་འདོད་པ་གྲུབ་པ་ནི། དེ་ལས་ཕར་ཡང་འགྲོ་བ་མེད་པས་ན་མཐའོ། །ཞེས་གསུངས་པ་ལྟར། ལུང་རིགས་གང་རུང་ལ་བརྟེན་ནས་ཐག་བཅད་ཅིང་གྲུབ་པའི་དམ་བཅས་པའི་དོན་དེ་ཉིད་རང་གི་བློ་ངོར་ཚུལ་དེ་ལས་གཞན་དུ་འདར་མེད་པས་ན། གྲུབ་པའི་མཐའ་ཞེས་བརྗོད་པའི་ཕྱིར།
ལྕང་སྐྱ་གྲུབ་མཐའི་ནང་དུ། གཞི་ལམ་འབྲས་གསུམ་ཞེས་པ་དེ་གསུངས་མེད་ཅིང༌། གྲུབ་པའི་མཐའ་ལ་མ་ཞུགས་པ་དང་ཞུགས་པའོ། །དང་པོ༑ གྲུབ་མཐའ་ལ་མ་ཞུགས་པ་ནི། རིགས་པས་སྦྱར་བའི་གཞུང་ལུགས་ལ་མ་བརྟེན་པར་རང་དགར་ཚེ་འདིའི་བདེ་བ་ཙམ་དོན་དུ་གཉེར་བའོ། །གྲུབ་མཐའ་ལ་ཞུགས་པ་ནི། ཕྱི་མ་ནི་དེ་ཙམ་གྱིས་ཆོག་པར་མི་འཛིན་པར་རང་གི་བློ་ངོར་འཐད་པས་སྦྱར་བའི་གཞུང་ལུགས་ལ་བརྟེན་ནས་དངོས་པོའི་གནས་ཚུལ་ལ་དཔྱད་ནས་བླང་དོར་བྱེད་པ་རྣམས་ཡིན་ཏེ། ཕྱི་ནང་གི་གྲུབ་མཐའ་སྨྲ་བ་རྣམས་ཀྱི་ཐ་ཤལ་བ་མུ་སྟེགས་རྒྱང་འཕེན་པས་ཀྱང་ཕྱི་ནང་གི་རྒྱུ་འབྲས་རྣམས་ཡོད་མེད་དཔྱོད་པ་ལ་ཞུགས་ནས་རིགས་པ་ལྟར་སྣང་ལ་ཡང་དག་པའི་རིགས་པར་རློམས་ནས་རང་གི་གཞུང་འཛུགས་པའི་ཕྱིར་རོ། །ཞེས་གཞི་ལམ་འབྲས་གསུམ་ཞེས་པ་དེ་མེད་པས་ཁྱད་པར་དེ་ཙམ་མེད།
དེ་ལ་དབྱེ་ན་གཉིས། ཕྱི་རོལ་པ་དང༌། ནང་པའོ། །ཕྱི་པ་དང་ནང་པ་ཙམ་གྱི་ཁྱད་པར་ཡོད་དེ། སྙིང་ཐག་པ་ནས་དཀོན་མཆོག་གསུམ་ལ་སྐྱབས་སུ་འགྲོ་བའི་གང་ཟག་དེ་ནང་པ་དང༌། དཀོན་མཆོག་གསུམ་ལ་བློ་མི་གཏོད་པར་འཇིག་རྟེན་པའི་ལྷ་ལ་སྙིང་ཐག་པ་ནས་སྐྱབས་སུ་འགྲོ་བའི་གང་ཟག་དེ་ཕྱི་རོལ་པ་ཡིན་པའི་ཕྱིར། དེ་ཡང་ཕལ་ཆེ་བ་ལ་དགོངས་ན་ལས། རྒྱང་འཕེན་པ་ལྟ་བུ་ལྷ་ཁས་མི་ལེན་པ་དེ་འདྲའང་ཡོང་གི་ཡོད། མཐོང་བ་མངོན་གྱུར་ལ་གང་ཞིག་ཡོད་པ་དེ་ཉིད་ལས་གང་ཡང་ཁས་མི་ལེན་པ་དེ་འདྲ་ཡོང་གི་རེད། གྲུབ་མཐའ་སྨྲ་བའི་ནང་དུ་སྔོན་གྱི་དུས་དང༌། ད་ལྟ་ཡིན་ན་ཡང་ཡོང་གི་ཡོད།
སྤྱིར་ཕྱི་པ་དང་ནང་པ་ཞེས་པ་དེ་གང་འདྲ་ཞིག་ལ་རྗོད་ཀྱི་ཡོད་ཅེ་ན༑ སྐྱབས་འགྲོ་ཙམ་མིན་པར་སྐྱབས་སུ་འགྲོ་བའི་ཡུལ་སངས་རྒྱས་དཀོན་མཆོག་དང༌། ཆོས་དཀོན་མཆོག དགེ་འདུན་དཀོན་མཆོག་ཅེས་དཀོན་མཆོག་གསུམ་བཞག་སྟེ། དེ་འདྲའི་དཀོན་མཆོག་གསུམ་པོ་དེ་སྐྱབས་གནས་ཡང་དག་ཏུ་ཁས་ལེན་མཁན་ཞིག་ལ་ནང་པ་ཞེས་བརྗོད་པ་ཡིན། དཀོན་མཆོག་གསུམ་ཞེས་པ་དེ་ཡག་པོ་ཞིག་མ་ཤེས་ཀྱང༌། སངས་རྒྱས་དང༌། ཆོས། དགེ་འདུན་ཏེ། སངས་རྒྱས་སྐྱབས་སྟོན་པ་པོ་དང༌། ཆོས་སྐྱབས་དངོས། དགེ་འདུན་སྐྱབས་སྒྲུབ་པའི་ཟླ་གྲོགས་ཞེས་པ་དེ་ལྟ་བུའི་ཐོག་ནས་དཀོན་མཆོག་གསུམ་པོ་དེར་སྙིང་ནས་དད་པ་དང་ཡིད་ཆེས་བྱེད་མཁན་དེར་ནང་པ་ཞེས་བརྗོད་པ་ཡིན། དེ་མིན་པ་རྣམས་ལ་ཆོས་འདི་ལས་ཕྱི་རོལ་དུ་གྱུར་པ་ཞེས་བརྗོད་དོ།།
སྤྱིར་སྐྱབས་འགྲོ་མུ་སྟེགས་པ་ལའང་ཡོད། དཔེར་ན། འཇིག་རྟེན་བཀོད་པ་པོ་འདོད་མཁན་ཚོས། ལྷག་པར་དུ་ཡང་འཇིག་རྟེན་བཀོད་པ་པོའི་དཀོན་མཆོག་ལ་རང་གི་མི་ཚེ་ཡོངས་རྫོགས་དཀོན་མཆོག་དེ་ལ་རག་ལས་པ་ཞིག་དང༌། དཀོན་མཆོག་དེར་ལྟོས་པ་ཞིག་བརྩི་བའི་ཐོག་ནས་ཡིད་ཁྱེད་ཤེས་ཀྱི་བསམ་པ་ཧ་ཅང་ཤུགས་ཆེན་པོ་ཞིག་ཡོད། དེ་མིན་རྒྱང་འཕེན་པ་ལྟ་བུ་ནི་ང་ཚོའི་མཐོང་ཆོས་ལ་གང་ཞིག་ཡོད་པ་དེ་ལས། དེ་ལས་ལྷག་པའི་སྐྱབས་ཞེས་པ་ཞིག་ཁས་ལེན་གྱི་མེད།
ཕྱི་ནང་གི་གྲུབ་མཐའ་སྨྲ་བའི་ཁྱད་པར་ཡོད་དེ། སྟོན་པ་བསྟན་པ་ལྟ་བ་གསུམ་གྱི་སྒོ་ནས་འབྱེད་པའི་ཕྱིར། དེ་ཡང་ཡིན་ཏེ༑ རང་སྡེ་རྣམས་ནི་སྟོན་པ་སྐྱོན་ཀུན་ཟད་ཅིང་ཡོན་ཏན་ཀུན་རྫོགས་པ། བསྟན་པ་སེམས་ཅན་ལ་འཚེ་བ་མེད་པ་དང༌། ལྟ་བ་རྟག་གཅིག་རང་དབང་ཅན་གྱི་བདག་གིས་སྟོང་པར་འདོད་པའི་ཁྱད་པར་གསུམ་དང་ལྡན་ཞིང༌། ཞེས་ཕྱི་ནང་གི་ཁྱད་པར་ལྟ་བས་འབྱེད་སྐབས་གཙོ་བོ་ལྟ་བ་བཀའ་བཏགས་ཀྱི་ཕྱག་རྒྱ་བཞི་སྟེ། འདུས་བྱས་ཐམས་ཅད་མི་རྟག་པ། ཟག་བཅས་ཐམས་ཅད་སྡུག་བསྔལ་བ། ཆོས་ཐམས་ཅད་སྟོང་ཞིང་བདག་མེད་པ། མྱང་ངན་ལས་འདས་པ་ཞི་བ་བཅས་ཕྱག་རྒྱ་བཞི་པོ་འདོད་མཁན་དེ་ནང་པ་སངས་རྒྱས་པའི་གྲུབ་མཐའ་སྨྲ་བ་དང༌། དེ་ལྟར་མི་འདོད་པ་དེ་ཆོས་འདི་ལས་ཕྱི་རོལ་དུ་གྱུར་པའི་གྲུབ་མཐའ་སྨྲ་བ་ཞེས་བརྗོད་ཆོག
དེར་བརྟེན་ལྟ་བ་བཀའ་བཏགས་ཀྱི་ཕྱག་རྒྱ་བཞི་བཤད་སྐབས། འདུས་བྱས་ཐམས་ཅད་མི་རྟག་པ་ཞེས་པ་དེས་འགྱུར་བ་འགྲོ་བ་དེ་དག་བཤད་ཅིང༌། འགྱུར་བ་འགྲོ་བའི་ཆོས་དེར་ནང་གསེས་ཟག་པ་དང་བཅས་པ་དང༌། ཟག་མེད་ཅེས་གཉིས་འཇོག་པ་དང༌། ཟག་པ་ཞེས་པ་དེ་ཉོན་མོངས་དེ་དག་ལ་བཞག་ནས། དེའི་གཞན་དབང་དུ་ཡོད་པ་དེ་དག་སྡུག་བསྔལ་བ་རེད་ཅེས་དང༌། འདུས་བྱས་ཐམས་ཅད་མི་རྟག་པར་ཟག་བཅས་ཟག་མེད་ཀྱི་དབྱེ་བ་གཉིས་ཕྱེ་ན། ཟག་མེད་མིན་པའི་ཟག་བཅས་ཐམས་ཅད་སྡུག་བསྔལ་བའི་རང་བཞིན་རེད་ཅེས་གསུངས། འོ་ན་སྡུག་བསྔལ་དེ་ཟད་ཐུབ་རྒྱུ་ཡོད་དམ་ཞེ་ན། སྡུག་བསྔལ་གྱི་རྩ་བ་བདག་ཏུ་འཛིན་པའི་བདག་འཛིན་དང་ཆགས་སྡང་གིས་བྱེད་ཅིང༌། ཆགས་སྡང་གི་རྩ་བ་བདག་ཏུ་འཛིན་པས་བྱེད་ཀྱི་ཡོད་སྟབས། བདག་ཏུ་འཛིན་པ་དེ་ཕྱིན་ཅི་མ་ལོག་པའི་བློ་ཞིག་ཡིན་ན། དེར་གཉེན་པོ་ཡོང་རྒྱུ་མེད་ཅིང༌། དེ་ལ་འགལ་ཟླ་ཡོང་ན་ཡང༌། དེར་གཉེན་པོ་ཡོང་ཐུབ་རྒྱུ་མེད།
འོན་ཀྱང་བདག་ཏུ་འཛིན་པའི་བློ་དེ་ཕྱིན་ཅི་ལོག་གི་བློ་ཡིན་ཕྱིན་ཆད་ལ། ནམ་དུ་ཡང་དེར་འགལ་ཟླ་ཡོང་གི་རེད། དོན་ལ་མ་ཡིན་པ་ཞིག་ཡིན་པར་འཛིན་ན། དེ་ནི་ཕྱིན་ཅི་ལོག་གི་བློ་ཆགས་པ་རེད། དེར་བརྟེན་དོན་གྱི་ཡིན་ཚུལ་དེ་ནམ་དུ་ཡང་བདེན་པ་ཞིག་ལ་གནས་ཀྱི་ཡོད། དེའི་བདེན་པ་ནི་ནམ་ཡིན་ན་ཡང་རིག་ཐུབ་པ་ཞིག་ཡོང་གི་རེད། དེས་ན་བདེན་པ་རིག་པའི་བློ་དེ་ཕྱིན་ཅི་ལོག་ཏུ་འཛིན་པའི་བློ་དེར་ནམ་དུ་ཡང་གནོད་མཁན་ཞིག་ཆགས་ཀྱི་ཡོད།
དེར་བརྟེན་དེར་གཉེན་པོ་ཡོད་ལ། གཉེན་པོ་ཡོད་པ་ཙམ་དུ་མ་ཟད་པར་དེ་ཕྱིན་ཅི་མ་ལོག་པའི་བློ་ཆགས་ཤིང༌། དེར་རྒྱབ་བརྟེན་གྱི་ཚད་མ་ཡོད་པས་ན་གཉེན་པོ་སྟོབས་དང་ལྡན་པ་ཡིན། དེ་བས་ཆོས་ཐམས་ཅད་སྟོང་ཞིང་བདག་མེད་པ་ཡིན་པས་ན། བདག་ཏུ་འཛིན་པ་དེ་ཕྱིན་ཅི་ལོག་གི་བློ་ཡིན་པ་ཤེས་ཐུབ་པ་ཞིག་དང༌། དེ་འདྲའི་བདག་ཏུ་འཛིན་པའི་བློ་དེར་གཉེན་པོ་སྟོབས་ལྡན་ཡོད་པ་དང༌། དེའི་དབང་གིས་བློ་དེ་ཇེ་ཆུང་དུ་འགྲོ་བ་དང༌། འགག་ཐུབ་པར་བསམ་བློ་མང་པོ་ཞིག་གཏོང་དགོས། བློ་ཆུང་དུ་འགྲོ་བ་ང་ཚོའི་མྱོང་བས་ཤེས་ཐུབ་པ་ཞིག་རེད། རྩ་བ་ནས་ཟད་རྒྱུ་ཡོད་མེད་ལ་བསམ་བློ་མང་པོ་ཞིག་གཏོང་དགོས་པ་ཡིན། དེ་འདྲའི་འོག་ནས་བདག་ཏུ་འཛིན་པ་དེ་འགགས་པ་དང༌། གཉེན་པོ་སྐྱེས་པའི་སྟོབས་ཀྱིས་མེད་པ་ཆགས་ན། སྡུག་བསྔལ་བར་བྱེད་མཁན་གྱི་མྱང་ངན་ལས་ཡོངས་སུ་འདས་པ་རེད། དེར་བརྟེན་མྱང་ངན་ལས་འདས་པ་ཞི་བ་ཞེས་སོ།།
དེ་ལྟའི་རྣམ་གཞག་ཅིག་བཤད་སྐབས་ཐར་པ་ཞེས་པ་དེ་སླེབས་ཡོང་གི་ཡོད། ཐར་པ་དེ་ཡང་ཕྱི་ལོགས་ཀྱི་གྲོང་ཁྱེར་ལྟ་བུ་དང༌། དག་ཞིང་ལྟ་བུ་ཞིག་མིན་པར། ཐར་པ་ཞེས་པ་དེ་ནང་སེམས་རྒྱུད་ཀྱི་སྡུག་བསྔལ་བར་བྱེད་མཁན་གྱི་ཟག་པའི་སྐྱོན་དེ་དག་མེད་པར་གྱུར་ཏེ། དེའི་རྩ་བ་བདག་ཏུ་འཛིན་པ་ལ་བདག་མེད་པའི་དོན་ཤེས་པའི་བློ་དེས་གཉེན་པོ་བྱས་ཏེ། བདག་ཏུ་འཛིན་པའི་བློ་དེ་འགགས་སོང་ན། བློ་དེའི་དབང་གིས་བྱུང་བའི་སྡུག་བསྔལ་དེ་དག་འགགས་ཤིང༌། སྡུག་བསྔལ་དེ་དག་ཉེ་བར་ཞི་བ་དང༌། སྡུག་བསྔལ་ལས་ཐར་བ་རེད་ཅེས་པའི་ཐར་པ་ཞིག་བཤད་པའི་དེ་འདྲའི་ཆོས་ཚུལ་སྟོན་མཁན་གྱི་སྟོན་པ་དེ། སྟོན་པ་འདྲ་འདྲའི་ནང་ནས་མི་འདྲ་བ་ཞིག་ཆགས་ཡོང་གི་ཡོད། འཛམ་གླིང་འདིའི་སྟེང་སྟོན་པ་བརྒྱ་ཕྲག་སྟོང་ཕྲག་ཡོད་ཀྱང༌། དེའི་ནང་ནས་བདག་མེད་པ་ཞེས་པ་དེ་གསུང་མཁན་སངས་རྒྱས་བཅོམ་ལྡན་འདས་ཉག་ཅིག་ལས་སུ་གཅིག་ཀྱང་མེད།
དེར་བརྟེན་སྟོན་པ་སྐྱོན་ཀུན་ཟད་ཅིང་ཡོན་ཏན་ཀུན་རྫོགས་པ་ཡིན་ལ༑ སེམས་ཅན་ལ་འཚེ་བ་མི་བྱེད་པ་ཙམ་ནི། གཅེར་བུ་པར་ཆ་བཞག་ན། ཧ་ལམ་ང་ཚོ་ནང་པ་ལས་ལྷག་པ་རེད། མུ་སྟེགས་རྒྱལ་བ་པ། མཧཱ་ཝིར་རྒྱལ་བ་པ་ཁོང་གི་རྗེས་འབྲངས་གཅེར་བུ་པ་ཞེས་པ་ནི། སྤྱོད་པའི་ཆ་ནས་གཅེར་བུ་པ་ཞེས་དང༌། སྟོན་པའི་ཆ་ནས་རྒྱལ་བ་པ་ཞེས་བཏགས་པ་མིན་ནམ། ཧ་ལམ་འཚེ་བ་མེད་པའི་སྤྱོད་པ་ང་ཚོ་ནང་པ་ལས་ལྷག་པ་ཧ་ལས་པ་ཞིག་འདུག དེ་དངོས་ཡོད་གནས་ཚུལ་ཡིན་པས་ང་ཚོས་ཁས་ལེན་དགོས། འོན་ཀྱང་འཚེ་བ་མི་བྱེད་པའི་རྒྱུ་མཚན་བཤད་སྐབས། སངས་རྒྱས་པས་རྩ་བ་སྙིང་རྗེར་གཏུག་ཡོང་གི་ཡོད།
མ་གཞི་མི་དགེ་བཅུ་སྤོང་གི་ཚུལ་ཁྲིམས་ལ་བསླབ་རྒྱུ་ནི་ཐད་ཀར་གཞན་ལ་གནོད་པ་བྱས་ན། དེའི་འབྲས་བུ་སྡུག་བསྔལ་ཡོང་གི་རེད་ཅེས་འབྲས་བུ་སྡུག་བསྔལ་ལ་འཇིགས་པའི་ཐོག་ནས་འཚེ་བ་སྡོམ་པ་ལྟ་བུ་ཞིག་ཆགས་ཀྱི་ཡོད་ཀྱང༌། རྩ་བ་སངས་རྒྱས་ཀྱི་བསྟན་པ་ནི་སྙིང་རྗེའི་རྩ་བ་ཅན་ཡིན་ཞེས་གསུངས་ཏེ། གཞན་རང་དང་རང་འདྲ་བར་གཅེས་ཤིང་ཕངས་པ་ཞིག་ལ་བལྟས་ཏེ། དེ་ལ་གནོད་པ་བྱས་ན་ཡོང་གི་མ་རེད་ཅེས་པའི་རྩ་བ་དེར་ཐུག་གི་ཡོད།
འོན་ཀྱང་བསྟན་པའི་སྐབས་སུ་ལས་དང་པོ་བ་དག་ལ་ཁྱེད་རང་གཞན་ལ་གནོད་པ་བྱས་ན། དེ་ནི་སྡིག་པའི་ལས་རེད། དེས་ཁྱེད་རང་ལ་གནོད་ཀྱི་རེད་ཅེས་འབྲས་བུ་ངན་པ་བསྟན་པའི་སྒོ་ནས་དེའི་རྒྱུ་ལྡོག་པའི་ཐབས་ཤེས་ཤིག་གསུང་གི་ཡོད། རྩ་བ་གཏུག་ས་དེ་ཕལ་ཆེར་བཅོམ་ལྡན་འདས་ཀྱི་བསྟན་པ་འདི་སྙིང་རྗེའི་རྩ་བ་ཅན་ཡིན་པས་ན། དེ་འདྲའི་ཐོག་ནས་ཡོང་གི་ཡོད། སྙིང་རྗེ་ཡོང་བའི་རྒྱུ་མཚན་དེ་ཡང༌། ལྟ་བ་བཀའ་བཏགས་ཀྱི་ཕྱག་རྒྱ་བཞི་དང་འབྲེལ་ནས་སླེབས་ཀྱི་ཡོད། ཐར་པ་མེད་ན། ཟག་བཅས་ཀྱི་སྡུག་བསྔལ་གྱིས་མནར་བ་ལ་གང་དྲག་བསམ་པ་ལྟ་བུ་ཞིག་ལས་དེ་ལས་གཞན་པའི་སྙིང་རྗེའི་བསམ་བློ་གཏོང་རྒྱུ་གང་ཡང་མེད། འོན་ཀྱང༌།
ཟག་པའི་རྒྱུས་བྱུང་སྡུག་བསྔལ་གཉིས། །
ཞེས་པ་ལྟར་ཟག་པ་དེ་བྲལ་རུང་ཡིན་པ་ཞིག་མཐོང་ན། སྡུག་བསྔལ་ལས་ཐར་ཐབས་ཡོད་བཞིན་དུ། སྡུག་བསྔལ་དེའི་གཞན་དབང་དུ་གྱུར་པ་དེར་གང་དྲག་ཅི་དྲག་བསམ་པ་ལྟ་བུ་ཞིག་སྟེ། དེ་ལས་ཐར་ཐབས་ཤིག་མཐོང་བཞིན་དུ། དེ་ལས་ཐར་བའི་ཐབས་ལ་མི་བརྩོན་པར་ད་དུང་སྡུག་བསྔལ་མི་འདོད་བཞིན་དུ་སྡུག་བསྔལ་དེའི་གཞན་དབང་དུ་འགྲོ་བ་ནི་གང་དྲག་བསམ་པ་ཞིག་བློ་ལ་ཡོང་གི་རེད། དེས་ན་སྙིང་རྗེར་ཁྱད་པར་ཡོད། ཤེས་རབ་ཀྱི་གྲོགས་དང་བཅས་པའི་སྙིང་རྗེ་དེས། སྡུག་བསྔལ་དེ་ལ་མི་བཟོད་པ་ཞིག་ཡོད་ལ། མི་བཟོད་པའི་སྡུག་བསྔལ་དེ་སེལ་ཐབས་ཡོད་པ་ཞིག་མཐོང་སྐབས། སྙིང་རྗེ་དེ་རྣམ་དཔྱོད་ལྡན་པའི་སྙིང་རྗེ་ཞིག་ཡིན། སྡུག་བསྔལ་དེ་སེལ་ཐབས་ཡོད་པ་ཞིག་མ་མཐོང་ན། སྡུག་བསྔལ་གྱི་མནར་བ་དེ་གང་དྲག་བསམ་པ་ལྟ་བུ་ཞིག་དང༌། རང་ཉིད་ཀྱང་འུ་ཐུག་ནས་དབུགས་རིང་བཏང་ནས་སྡོད་རྒྱུ་ལས་གང་ཡང་མེད། དེ་ནི་ལྐུག་པའི་སྙིང་རྗེ་ཡིན།
རླབས་ཆེན་གྱི་སྙིང་རྗེ་ནི། དེ་བྲལ་རྒྱུ་ཡོད་པ་ཞིག་དང༌། རྒྱ་ཆེན་པོ་ཞིག་མཐོང་ན། སྙིང་རྗེ་གཞན་དང་མི་འདྲ་བ་ཞིག་འདུག དེས་ན། སངས་རྒྱས་ཀྱི་སྙིང་རྗེ་དེས་ལྟ་བ་བཀའ་བཏགས་ཀྱི་ཕྱག་བཞི་བསྟན་སྐབས་ཐར་པ་དེ་ཤོད་ཀྱི་ཡོད། ཐར་པ་སྒྲུབ་རུང་ཡིན་པ་ཞིག་མཐོང་སྐབས། ཐར་པ་ཐོབ་པ་ལ་གེགས་བྱེད་མཁན་གྱི་ཉོན་མོངས་ཀྱི་སྒྲིབ་པས་མནར་ནས་དེའི་དབང་གིས་སྡུག་བསྔལ་མྱང་པ་དེ་དག་ལ་སྙིང་རྗེ་སྐྱེ་བ་དེ་མི་འདྲ་བ་ཞིག་ཡོང་ས་རེད། དེར་བརྟེན་འཚེ་བ་མེད་པ་ཙམ་འདྲ་ཡང༌། འཚེ་བ་མེད་པ་དྲངས་ཡོང་མཁན་ནི་སངས་རྒྱས་པའི་འཚེ་མེད་ཀྱི་ལྟ་བ་ཡོང་སྟངས་དེ་ཅུང་ཟད་མི་འདྲ་བ་ཞིག་ཡོད། བསྟན་པ་སེམས་ཅན་ལ་འཚེ་བ་མེད་པ་དང༌། ལྟ་བ་རྟག་གཅིག་རང་དབང་ཅན་གྱི་བདག་གིས་སྟོང་པར་འདོད་པའི་ལྟ་བ་ནི་ཀུན་མཁྱེན་འཇམ་བཞད་ཀྱི་གྲུབ་མཐའ་ཆེན་མོ་ལས།
བདག་ལྟའི་ཞེན་ཡུལ་སྒྲུབ་འགོག་ཕྱི་ནང་གཉིས། །
ཞེས་པ་ནི་ཧ་ཅང་གི་སྡོམ་ཆེན་པོ་ཞིག་རེད། བདག་ཏུ་ལྟ་བའི་ཞེན་ཡུལ་གང་ཟག་རང་རྐྱ་བར་གྲུབ་པའི་ཞེན་ཡུལ་སྒྲུབ་མཁན་དེ་ཕྱི་པ་དང༌། བདག་ལྟའི་ཞེན་ཡུལ་འགོག་ཐུབ་མིན་ཇི་ལྟར་རུང༌། འགོག་པ་ལ་བརྩོན་མཁན་དེ་ནང་པ་ཡིན་ཞེས་གསུངས་པ་རེད། དེས་ན། ལྟ་བ་རྟག་གཅིག་རང་དབང་ཅན་གྱི་བདག་གིས་སྟོང་པར་འདོད་པའི་ལྟ་བ་དང་ལྡན་པ་ཞེས་དེ་ལྟའི་ལྟ་བ་འདོད་མཁན་དེ་སངས་རྒྱས་པ་དང༌། ལྟ་བ་དེ་མི་འདོད་མཁན་དེ་གཞན་སྡེ་ཞེས་གསུངས་པ་མིན་ནམ། ཁྱད་པར་གསུམ་དང་ལྡན་ཞིང༌། གཞན་སྡེ་རྣམས་ནི་དེ་ལས་བཟློག་སྟེ་སྟོན་པ་སྐྱོན་དང་བཅས་ཤིང་ཡོན་ཏན་མ་རྫོགས་པ་དང༌། བསྟན་པ་སེམས་ཅན་ལ་གནོད་ཅིང་འཚེ་བ་དང༌། ལྟ་བ་རྟག་གཅིག་རང་དབང་ཅན་གྱིས་བདག་ཏུ་གྲུབ་པར་ཁས་ལེན་པའི་ཁྱད་པར་གསུམ་དང་ལྡན་པའི་ཕྱིར།
རྟག་གཅིག་རང་དབང་བ་ཞེས་པ་ནི། དེ་སྔ་བོད་དང་རྒྱ་གར་དུ་མ་དར་བའི་ཡེ་ཤུ་དང༌། ཁ་ཆེ། འཇིའུའི་ཆོས་ལུགས་དེ་དག་གིས་ ྔྣསྤྱརྡ ༼རྣམ་ཤེས།༽ ཞེས་པ་ཞིག་ཤོད་ཀྱི་ཡོད། མི་ཤི་རྗེས་ལྷ་ཡུལ་དང་དག་ཞིང་ལ་འགྲོ་མཁན་དང༌། ཡང་ན་ངན་སོང་ལ་འགྲོ་མཁན་གྱི་རྣམ་ཤེས་ཞེས་པ་ཞིག་ཡོད་ཅིང༌། དེ་ཚེ་འདི་ནས་འཕོས་ཏེ་ཚེ་ཕྱི་མར་འགྲོ་མཁན་ཞིག་ཡོད། ང་ཚོ་སྐྱེ་བ་སྔ་ཕྱི་འདོད་མཁན་ལྟར་སྐྱེ་བ་གསར་པ་ཞིག་ལེན་གྱི་མེད། འོན་ཀྱང་མཐའ་མ་དག་ཞིང་ལ་འགྲོ་མཁན་དང༌། ཡང་ན་ངན་སོང་ལ་འགྲོ་མཁན་ཞིག་ཡོད། དེ་ཕུང་པོ་འདི་དང་འབྲེལ་བ་ཡིན་ན། ཕུང་པོ་འགགས་ཟིན་པའི་སྐབས་སུ་དེ་ཡོང་ཐབས་མེད་ཅིང༌། དེར་བརྟེན་ཕུང་པོ་ལས་དོན་གཞན་པའི་བདག་ཅིག་ཁས་ལེན་ཏེ་ ྔྣསྤྱརྡ ༼རྣམ་ཤེས།༽ ཞེས་པ་ཞིག་ཤོད་ཀྱི་འདུག
སྔར་མུ་སྟེགས་པ་རྣམས་ཀྱིས་རྟག་གཅིག་རང་དབང་བའི་བདག་ཅེས་དང༌། ད་ལྟ་མུ་སྟེགས་པ་སྐྱེ་བ་སྔ་ཕྱི་འདོད་མཁན་དེ་དག་གིས་ཚེ་སྔ་མ་ནས་འདིར་འོང་མཁན་དང༌། འདི་ནས་ཕྱི་མར་འགྲོ་མཁན་ཞིག་ཡོད་ཅིང༌། དེས་ན་ལུས་འདིའི་སྟེང་ནས་ང་བཞག་ན། ལུས་འདི་སྔ་མ་ནས་འདིར་འོང་བ་མིན་ལ། ལུས་འདི་ཕྱི་མར་ཡང་འགྲོ་ཡི་མེད། དེར་བརྟེན་ལུས་འདི་ལ་ལྟོས་པ་མེད་པའི་བདག་རང་རྐྱ་བ་ཞིག་དགོས་ཞེས། ཕུང་པོ་ལས་དོན་གཞན་པའི་བདག་ཅིག་ཤོད་ཀྱི་ཡོད། དེ་ལྟ་བུའི་བདག་ནི་འགྱུར་བ་མེད་པའི་རྟག་པ། གཅིག་པུ། རང་དབང་བ། ཕུང་པོ་ལ་ལྟོས་མེད་རང་དབང་གིས་གནས་པ་ཞིག་ཤོད་ཀྱི་ཡོད། དེང་སང་གི་ཆོས་འདི་ལས་ཕྱི་རོལ་དུ་གྱུར་པའི་ཆོས་ལུགས་ལྟ་གྲུབ་ཡོད་པ་ཕལ་མོ་ཆེས་རྟག་གཅིག་རང་དབང་བའི་བདག་དེ་འདོད་ཀྱི་ཡོད། དེས་ན།
བདག་ལྟའི་ཞེན་ཡུལ་སྒྲུབ་འགོག་ཕྱི་ནང་གཉིས། །
ཞེས་པ་དེ་སངས་རྒྱས་ཀྱི་ཆོས་བྱུང་བ་ནས་བརྩིས་ན། འདས་པའི་ལོ་ཉིས་སྟོང་ལྔ་བརྒྱ་ཙམ་ནས་དུས་ད་ལྟ་བར་དུ་དེ་ག་རང་དུ་བསྡད་པ་ལྟ་བུ་ཞིག་འདུག
གཉིས་པ་བྱེ་བྲག་ཏུ་ཤད་པ་ལ། ཕྱི་རོལ་པའི་གྲུབ་མཐའི་རྣམ་གཞག་མདོར་བསྡུས་ཏེ་བཤད་པ། རང་སྡེའི་གྲུབ་མཐའི་རྣམ་གཞག་ཅུང་ཟད་ཕྱེ་སྟེ་བཤད་པའོ།།


ཕྱི་རོལ་པའི་གྲུབ་མཐའི་རྣམ་གཞག་མདོར་བསྡུས་ཏེ་བཤད་པ།
དང་པོ་ནི་གྲུབ་མཐའ་སྨྲ་བའི་ནང་ཚན་གང་ཞིག དཀོན་མཆོག་གསུམ་ལ་སྐྱབས་སུ་མི་འགྲོ་ཞིང་དེ་ལས་གཞན་པའི་སྟོན་པ་ཡོད་པར་ཁས་ལེན་པའི་གང་ཟག་དེ། ཕྱི་རོལ་བའི་གྲུབ་མཐའ་སྨྲ་བའི་མཚན་ཉིད། ཕྱི་རོལ་པའི་གྲུབ་མཐའ། དེ་ལ་དབྱེ་བ་མཐའ་ཡས་ཀྱང༌། འདིའི་གོ་རིམ་ནི། བསྡུ་ན། ཁྱབ་འཇུག་པ། དབང་ཕྱུག་པ། རྒྱལ་བ་པ། སེར་སྐྱ་པ། ཕུར་བུ་བ་དང་ལྔ་ལ་རྟོག་གེ་སྡེ་ལྔར་གྲགས་ཤིང༌། ཡང་ན། རྩ་བའི་སྡེ་དྲུག་ཏུ་ཡང་བཤད་དེ། ཞེས་མདོར་ན། ཕུར་བུ་བའམ་རྒྱང་འཕེན་པ་ཞེས་པ་ནི་མུ་སྟེགས་ཆད་པར་སྨྲ་བ་ཞེས་པ་དེ་ཡིན་ལ། གཞན་རྣམས་རྟག་པར་སྨྲ་བ་ཆགས་ཡོད། བྱེ་བྲག་པ་དང༌། རིག་པ་ཅན་དང༌། གྲངས་ཅན་པ་དང༌། དཔྱོད་པ་བ་དང༌། གཅེར་བུ་པ་དང༌། རྒྱང་འཕེན་པ་རྣམས་སོ། །དེ་རྣམས་ཀྱི་དང་པོ་ལྔ་ནི་རྟག་པར་ལྟ་བ་དང༌། ཕྱི་མ་ནི་ཆད་པར་ལྟ་བ་ཡིན་ནོ།།


ཆད་པར་སྨྲ་བ་རྒྱང་འཕེན་པ་བཤད་པ།
དཀོན་མཆོག་འཇིགས་མེད་དབང་པོའི་གྲུབ་མཐའི་ནང་དུ། མུ་སྟེགས་རྟག་པར་སྨྲ་བ་དེ་དག་སྔོན་ལ་གསུངས་འདུག་ཀྱང༌། ང་ཚོས་སྔོན་ལ་མུ་སྟེགས་ཆད་པར་སྨྲ་བ་རྒྱང་འཕེན་པ་བཤད་ན་ལེགས་པ་མེད་དམ་སྙམ། དེ་ཡང་དཔེར་ན། རྩིག་རྨང་ལྟར་ཡར་བསླང་ན། ཐོག་མར་ཆད་པར་སྨྲ་བ་རྒྱང་འཕེན་པ་བཤད་ན། དེས་ཆོས་རྩ་བ་ནས་ཁས་མི་ལེན་ཞིང༌། གཞན་རྣམས་ཀྱིས་ལས་འབྲས་དང༌། སྐྱེ་བ་སྔ་ཕྱི། ཐར་པ་བཅས་ཁས་ལེན་རིམ་བཞིན་འདི་ལྟར་དུ་འགྲོ་ཡི་ཡོད། དེང་སྐབས་རྒྱ་ཆེ་ཤོས་དེ་རྒྱང་འཕེན་པ་རྩིས་དགོས་བྱེད་ཀྱི་ཡོད། དེས་ན་རྒྱང་འཕེན་པ་ཐོག་མར་བཤད་ན། རྒྱང་འཕེན་པ་ནི། སྐྱེ་བ་སྔ་མ་ནས་འདིར་འོང་བ་མེད་དེ། སྐྱེ་བ་སྔ་མ་ཞེས་པ་ནི་སུས་ཀྱང་མ་མཐོང་བའི་ཕྱིར། ལུས་གློ་བུར་བ་ལས་སེམས་གློ་བུར་དུ་གྲུབ་པ་ཡིན་ཏེ་མར་མེ་གློ་བུར་དུ་གྲུབ་པ་ལས་འོད་གློ་བུར་དུ་གྲུབ་པ་བཞིན་ནོ། །ཞེས་པ་འདིས་སྐྱེ་བ་སྔ་མ་མེད་པར་སྒྲུབ་པ་ཡིན། སྐྱེ་བ་ཕྱི་མ་མེད་པར་སྒྲུབ་པ་ནི། སྐྱེ་བ་འདི་ནས་ཕྱི་མར་འགྲོ་བ་ཡང་མེད་དེ་ལུས་སེམས་རྫས་གཅིག་པས་ལུས་འཇིག་པ་ན་བློ་ཡང་འཇིག་པའི་ཕྱིར། དཔེར་ན་རྡོ་འཇིག་པ་ན་དེའི་རི་མོ་འཇིག་པ་བཞིན་ནོ། །ཞེས་གསུངས།
རྒྱང་འཕེན་པ་ལའང་ནང་གསེས་འདྲ་མིན་ཡོད། དེ་ཡང་སྔོན་གྱི་རྒྱང་འཕེན་པས་སྐྱེ་བ་སྔ་ཕྱི་མེད་ཅེས་ཐག་བཅད་དེ་ཤོད་མཁན་གྱི་རིགས་གཅིག་དང༌། དེང་སང་ལྟ་བུར་བརྩིས་ན། སྐྱེ་བ་སྔ་ཕྱི་མེད་པར་ཐག་བཅད་པ་ཡིན་མིན་གང་ལྟར་ཡང༌། སྐྱེ་བ་སྔ་ཕྱི་ཐེ་ཚོམ་གྱི་སྟེང་དུ་འཇོག་མཁན་དེ་མང་ཤོས་ཡིན། དེང་གི་ཚན་རིག་པས་བཤད་པ་ལྟར་ན། སྤྱིར་ཚན་རིག་པ་དེ་ཧ་ཅང་གི་དྲང་པོ་རེད། ངས་རྒྱུས་ཡོད་པ་གཞིར་བཞག་ནས་ངའི་མཐོང་ཚུལ་ལྟར་ན། ཚན་རིག་པས་སྒྲུབ་ཕྱོགས་སམ་ཡོད་པའི་ཕྱོགས་དེ་གཙོ་བོར་ཤོད་ཀྱི་ཡོད། དེ་ཡང་ཆོས་གང་ཞིག་ཡིན་ཡང་རང་ཉིད་ཀྱིས་མིག་གིས་མཐོང༌། ཚད་གཞལ་བ་སོགས་བརྟག་ཞིབ་ཆ་ཚང་བྱས་ཐོག དེ་ཡང་མི་གཅིག་གིས་བརྟག་དཔྱད་བྱས་ཏེ་རྙེད་པ་ལྟར་ཐབས་ཤེས་གཅིག་མཚུངས་བསྟེན་ན། སུས་ཀྱང་དེ་ག་རང་ཤེས་ཐུབ་མཁན་ཞིག་བྱུང་ན། དེ་ཡོད་ཅེས་ཐག་གཅོད་ཀྱི་ཡོད། དེ་ལས་བརྒལ་བའི་གནས་ཚུལ་དེ་དག་ད་ལྟ་ཐེ་ཚོམ་རེད་ཅེས་མེད་པར་ཐག་གཅོད་ཀྱི་མེད།
ཚན་རིག་པ་ངོ་མ་དྲང་པོ་ཡིན་ན། བློ་གཟུ་བོར་གནས་པ་རེད་འདུག ད་ལྟ་མི་ཤེས་པའི་ཆ་དེ་དག་གང་ཡང་ཡོང་སྲིད་པ་རེད། རང་ཉིད་ཀྱིས་ཡོད་ཅེས་ཁས་མི་ལེན་ལ། མེད་ཅེས་ཐག་མི་གཅོད་པར་ཅི་ཡང་ཡིན་ཆོག་པ་ཞིག་རེད་ཅེས་བརྗོད་པ་ནི་ཚན་རིག་པའི་ཁྱད་ཆོས་ཡིན། དངོས་གནས་དྲང་གནས་ཀྱི་ཚན་རིག་པ་དེ་དག་བློ་གཟུ་བོར་གནས་པ་ཡིན། དེར་དཔྱད་ཅིང་ར་འཕྲོད་པ་ཞིག་བྱུང་ན་ཁས་ལེན་ཞིང༌། དེ་ཕན་ཆད་ད་ལྟ་ཐེ་ཚོམ་གྱི་སྟེང་དུ་འཇོག་གི་ཡོད། དེར་བརྟེན་ཡོད་མེད་ཐག་བཅད་ནས་ཚད་བཟུང་བྱེད་ཀྱི་མེད་པ་ལྟ་བུ་ཞིག་རེད།
མདོར་ན། དེང་སྐབས་སྐྱེ་བ་སྔ་ཕྱི་ཐེ་ཚོམ་གྱི་སྟེང་དུ་བསྡད་པ་དེ་མང་ཤོས་ཆགས་ཡོད། གུང་ཁྲན་ལ་ཆ་བཞག་ན། ཆོས་ཞེས་པ་དེ་དུག་རེད་ཅེས་ཆེད་མངགས་ཤོད་སྐབས། སྐྱེ་བ་སྔ་ཕྱི་ཞེས་པ་དེ་ཆོས་ནས་བཤད་པ་རེད་ཅེས། ཆོས་དུག་དང་སྡུག་ཅག་ཅིག་ལ་བརྩི་སྐབས། སྐྱེ་བ་སྔ་ཕྱི་ཞེས་པ་དེ་ཡང་ཆོས་ནས་བཤད་པ་རེད་ཅེས། ཆོས་ནས་བཤད་པ་རྒྱུ་མཚན་དུ་བྱས་ཏེ་སྐྱེ་བ་སྔ་ཕྱི་མེད་ཅེས་བརྗོད་པ་ཡོང་སྲིད་ཅིང༌། དེ་དག་ནི་གནས་ཚུལ་ཐ་དད་རེད། ཚན་རིག་པ་རང་རང་ཉིད་ཀྱི་ཐོག་ནས་བཤད་ན། དེ་ཐེ་ཚོམ་རེད།
ངས་ནམ་རྒྱུན་འདི་ལྟར་ཤོད་ཀྱི་ཡོད། ཚན་རིག་པས་བརྟག་དཔྱད་བྱས་ཏེ་རྙེད་ཅིང་ར་འཕྲོད་པ་ཞིག་བྱུང་ན། དེ་ཡང་གང་ཟག་གཅིག་གིས་རྙེད་པ་ཙམ་མ་ཡིན་པར། གོང་དུ་ཞུས་པ་ལྟར་གང་ཟག་གཅིག་གིས་བརྟག་དཔྱད་བྱས་ཏེ་རྙེད་པའི་དོན་དེ། བརྟག་དཔྱད་བྱེད་ལུགས་དེ་ལྟར་སུས་བྱས་ཀྱང་གྲུབ་དོན་གཅིག་པ་བབ་མཁན་ཞིག་འདུག་ན། དེ་ཡོད་པར་ཐག་གཅོད་ཀྱི་ཡོད། གལ་ཏེ་ཚན་རིག་པས་བརྟག་དཔྱད་བྱས་ཏེ། སྐྱེ་བ་སྔ་ཕྱི་མེད་པ་ཚད་མས་ངེས་པ་རྙེད་པ་ཞིག་ཡོང་གི་འདུག་ན། ནང་པས་དེ་ཁས་ལེན་གྱི་རེད།
གང་ལགས་ཤེ་ན། ནང་པ་སངས་རྒྱས་པས་ཚད་མས་དམིགས་པ་ཡོད་པའི་མཚན་ཉིད་ཅེས་རྗོད་ཀྱི་ཡོད། ཚད་མས་དམིགས་མ་དམིགས་ཀྱི་ཐོག་ནས་ཡོད་མེད་ཐག་གཅོད་བྱེད་ཀྱི་ཡོད་པ་ལས། ལུང་གིས་ཡོད་མེད་ཀྱི་ཐོག་ནས་ཐག་གཅོད་ཀྱི་མེད། ལུང་གིས་ཐག་གཅོད་དགོས་བྱུང་ན། ལུང་ལ་འདྲ་མིན་མང་པོ་ཞིག་ཡོང་གི་ཡོད། དཔེར་ན། ལུང་འགའ་ཞིག་གི་ནང་དུ་ཕུང་པོ་ལྔ་ནི་ཁུར་རོ། །ཁུར་འཁུར་བ་པོ་ནི་གང་ཟག་གོ །ཞེས་ཁུར་ཕུང་པོར་བཞག་སྟེ་ཕུང་པོའི་ཁུར་དེ་འཁུར་མཁན་གྱི་གང་ཟག་ཅིག་ཟུར་དུ་ཡོད་པ་ལྟ་བུ་གསུང་གི་ཡོད། ཕྱོགས་གཅིག་ནས་སངས་རྒྱས་ཀྱི་ཆོས་ལ། ཆོས་ཐམས་ཅད་སྟོང་ཞིང་བདག་མེད་པ་ཞེས་གསུང་བཞིན་དུ་དེ་ལྟའི་ལུང་ཞིག་ཀྱང་ཡོང་གི་ཡོད། དེས་ན། ཡོད་མེད་ལུང་གིས་ཐག་མི་གཅོད་པར་རིགས་པས་ཐག་གཅོད་བྱེད་པ་ཡིན། དེར་བརྟེན་སྐྱེ་བ་སྔ་ཕྱི་མེད་པར་སྒྲུབ་བྱེད་ཚད་མ་ཡང་དག་པས་ཐག་ཆོད་ཅིང་ར་འཕྲོད་པ་ཞིག་བྱུང་ན། དེ་ནང་པས་ཁས་ལེན་གྱི་རེད་ཅེས་ངས་ཤོད་ཀྱི་ཡོད།
སྐབས་ཤིག་ཉི་ཧོང་དུ་ཚགས་པར་རྒྱབ་མཁན་ཞིག་གིས་ང་ལ་ཚན་རིག་པས་སྐྱེ་བ་སྔ་ཕྱི་མེད་པར་ཐག་བཅད་ཟིན་པ་རེད་ཅེས་རྗོད་ཀྱི་འདུག ཁོང་གིས་བསམ་པར་ངས་ཐག་བཅད་རོགས་བྱས་ན་བསམ་པ་མིན་ནམ། དེ་འདྲ་ཐག་བཅད་པ་ངས་གོ་མ་བྱུང་ཞེས་བཤད་པ་ཡིན། ཚན་རིག་པ་ནི་ངས་གོང་དུ་ཞུས་པ་ལྟར་ཧ་ཅང་གི་དྲང་པོ་ཡོད་ལ། སྐྱེ་བ་སྔ་ཕྱི་སྒྲུབ་ཀྱི་ཡོད་ཀྱང་ད་ལྟ་སྒྲུབ་ཐུབ་ཀྱི་མེད། སྐྱེ་བ་སྔ་ཕྱི་མེད་པ་ཡང་མཐོང་ཐུབ་ཀྱི་མེད་ཅིང༌། དེ་ནི་མ་རྙེད་པ་ཙམ་རེད། མ་རྙེད་པ་དང་མེད་པ་གཉིས་ཐ་དད་ཡིན་ལ། མ་རྙེད་པ་དང་མེད་པར་རྙེད་པ་གཉིས་ཀྱང་ཐ་དད་རེད། ད་ལྟ་མ་རྙེད་པ་རེད། དེར་བརྟེན་ཚན་རིག་པ་དྲང་པོ་ཚད་ལོངས་པ་ཞིག་ཡིན་ན། སྐྱེ་བ་སྔ་ཕྱི་ཞེས་བརྗོད་ན། དེ་ང་ཚོས་དཔྱད་པ་བྱེད་སའི་ཡུལ་མ་རེད་ཅེས་དང༌། དེ་ང་ཚོར་བྱུས་ཏོག་མེད། ང་ཚོས་ཤེས་ཀྱི་མེད་ཅེས་རྗོད་ཀྱི་འདུག
དེས་ན་ནང་པས་ཡོད་མེད་ཐག་ཆོད་པ་ཞིག་དང༌། རིགས་པས་དཔྱད་པ་བྱས་ཏེ་ར་འཕྲོད་པ་ཞིག་ཡོང་གི་འདུག་ན། ནང་པས་ཁས་བླངས་དགོས་པ་རེད། དེ་མིན་མི་དགེ་བཅུའི་ནང་སྐུར་འདེབས་ལོག་ལྟ་དེ་ཉེན་ཁ་ལྗི་བ་ཡོད་སྟབས། སྐུར་འདེབས་ལོག་ལྟ་བཤད་པ་རེད། སྤྱིར་ལོག་ལྟ་ཤོད་སྐབས་སྒྲོ་འདོགས་ལོག་ལྟ་དང༌། སྐུར་འདེབས་ལོག་ལྟ་གཉིས་ཡོད་ཅིང༌། ལོག་ལྟར་སྐུར་འདེབས་ལོག་ལྟ་དང༌། སྒྲོ་འདོགས་ལོག་ལྟ་བཤད་པ་དེ་ཉིད་ཀྱིས་གང་ཞིག་བསྟན་གྱི་ཡོད་དམ་ཞེ་ན། གང་ཞིག་ཡོད་པ་དེ་ཉིད་ལས་ལྷག་པ་ཞིག་རྣམ་རྟོག་གིས་སྒྲོ་བཏགས་ན་སྒྲོ་འདོགས་ལོག་ལྟ་དང༌། གང་ཡོད་པ་དེ་ལས་ཆད་ནས་ཡོད་པ་ཞིག་མེད་ཅེས་བརྗོད་ན་སྐུར་བ་བཏབ་པ་རེད། ཡོད་བཞིན་དུ་མེད་ཅེས་སྐུར་བ་འདེབས་པས་ན་སྐུར་འདེབས་ལོག་ལྟ་རེད།
དེས་ན་སྒྲོ་འདོགས་ལོག་ལྟ་དང༌། སྐུར་འདེབས་ལོག་ལྟ་གཉིས་ཀ་སེལ་དགོས་ཀྱི་ཡོད། དེའི་དོན་གང་ཞིག་ཤོད་ཀྱི་ཡོད་དམ་ཞེ་ན། དངོས་ཡོད་གནས་ཚུལ་གང་ཞིག་ཡོད་པ་དེ་ཁས་ལེན་དགོས་ཤིང༌། དངོས་ཡོད་གནས་ཚུལ་གང་ཞིག་ཡིན་པ་དེ། ཐབས་ཤེས་ཀྱིས་རིགས་པས་དཔྱད་པ་བྱས་པ་དང༌། འཕྲུལ་ཆས་དང༌། རྫས་སྦྱོར་འདྲ་མིན་ལ་བརྟེན་ནས་དངོས་པོའི་གནས་ཚུལ་ཚོལ་ཐབས་བྱས་ཏེ། ཚན་རིག་གི་ཐོག་ནས་དངོས་པོའི་གནས་ཚུལ་ཐག་ཆོད་པ་ཞིག་ཤེས་ན། དེ་ནི་ནང་པ་སངས་རྒྱས་པས་ཁས་ལེན་གྱི་རེད།
འདིར་སྐྱེ་བ་སྔ་མ་ཞེས་པ་ནི་སུས་ཀྱང་མ་མཐོང་བའི་ཕྱིར། ཞེས་རྒྱུ་མཚན་ཕལ་མོ་ཆེ་སྐྱེ་བ་སྔ་ཕྱི་ཨེ་ཡོད། ང་ཡིད་ཆེས་ཀྱི་མི་འདུག་ཅེས་རྒྱུ་མཚན་མཐར་ཐུག་འདི་ཡིན། མང་པོ་ཞིག་གིས་སྐྱེ་བ་སྔ་ཕྱི་ཨེ་ཡོད་ཅེས་རྗོད་ཀྱི་ཡོད་ལ། སྐྱེ་བ་སྔ་ཕྱི་དྲན་མཁན་མི་འདུག་ལ། ངས་ཀྱང་དྲན་གྱི་མི་འདུག་ཅེས་མཐར་ཐུག་ན་ངས་དྲན་གྱི་མི་འདུག་ཅེས་པ་དེའི་སྟེང་དུ་འགྲོ་ཡི་ཡོད། དེས་ན་སྐྱེ་བ་སྔ་མ་མཐོང་མཁན་མི་འདུག་ཅེས་བརྗོད་པ་ཡིན་ན༑ འོ་ན་སྐྱེ་བ་སྔ་མ་མཐོང་མཁན་གཅིག་ཀྱང་མེད་པ་རེད་དམ་ཞེ་ན། དེས་ཐག་གཅོད་ཐུབ་རྒྱུ་ཁག་པོ་རེད། རང་ཉིད་ཀྱིས་སྐྱེ་བ་སྔ་མ་མ་མཐོང་ན་སྡུག་གྱོང་ལྟ་བུ་ཆགས་གྲབས་བྱེད་ཀྱི་ཡོད། མི་གཅིག་པུ་དེས་སྐྱེ་བ་སྔ་མ་མ་མཐོང་བ་ཙམ་གྱིས་མེད་པར་འདོད་ན། སྐད་ཆ་དེ་ལྡོག་ནས་བརྗོད་ན་ཁྱེད་རང་གིས་མ་མཐོང་བ་ཚང་མ་མེད་པ་རེད་དམ་ཞེ་ན། དེ་ཡང་བཤད་ཐུབ་རྒྱུ་ཁག་པོ་རེད། དེ་གནད་འགག་ཆེ་བ་མི་འདུག
གནད་འགག་ཆེ་བ་ནི། ལུས་གློ་བུར་བ་ལས་སེམས་གློ་བུར་བ་གྲུབ་པ་ཡིན་ཏེ། དཔེར་ན། མར་མེ་གློ་བུར་དུ་གྲུབ་པ་ལས་འོད་གློ་བུར་དུ་གྲུབ་པ་བཞིན་ནོ། ། ཞེས་པ་ནི་མེའི་འོད་ལ་སྦྱར་ཡང་འགྲིགས་ལ༑ མེ་དེ་ཉིད་ལ་སྦྱར་ན་མེ་ལ་རྒྱུན་ཅང་མི་དགོས་ཤིང༌། མེ་ཤིང་གི་སྟེང་དུ་རྐྱེན་ཞིག་འཕྲད་ན་མེ་སྦར་གྱི་ཡོད། འོན་ཀྱང་མེ་དེའི་རིགས་འདྲའི་རྒྱུན་སྔ་མ་ཞིག་མེ་ཤིང་སྟེང་དུ་མེད་ལ། དྲོད་ཀྱི་རང་བཞིན་ལྟ་བུ་ཞིག་མེ་ཤིང་གི་སྟེང་དུ་མེད་ཀྱང༌། དེར་རྐྱེན་འཕྲད་པའི་ཐོག་ནས་སྲེག་པའི་བྱ་བ་བྱེད་མཁན་གྱི་ནུས་པ་གསར་པ་ཞིག་སླེབས་ཡོང་གི་ཡོད། ང་རང་ཚོའི་སྐྱེ་བ་སྔ་མ་སྒྲུབ་པའི་བསམ་བློ་གཏོང་ས་མཐར་ཐུག་དེ། ལུས་འདིའི་རྒྱུན་ཕ་མའི་ཁུ་ཁྲག་ནས་ཡོང་བ་མཐོང་གསལ་རེད། དེ་མིན་ལུས་འདི་སྐྱེ་བ་སྔ་མའི་ལུས་ནས་འདིར་ཡོང་བ་མིན་པ་ཚང་མས་ཤེས་གསལ་རེད།
དེར་བརྟེན་སྐྱེ་བ་སྔ་མ་སྒྲུབ་པའི་སྒྲུབ་བྱེད་ཀྱི་བསམ་བློ་གཏོང་ས་གཙོ་བོ་ནི། ནང་སེམས་ཀྱི་སྟེང་དུ་བསམ་བློ་གཏོང་གི་ཡོད། ཤེས་པའི་སྟེང་དུ་བསམ་བློ་གཏོང་གི་ཡོད་སྟབས་ཚན་རིག་པས་ཤེས་པ་དེ་ལུས་འདི་གར་བརྟེན་པ་རེད་ཅེས་ཤོད་ཀྱི་ཡོད། ཐག་བཅད་ནས་ཤོད་ཀྱི་མེད། འོན་ཀྱང་ཡིན་ཤག་བྱས་ཏེ་བཤད་པ་དེ། ང་རང་ཚོའི་ཤེས་པའམ་བློ་དེ་ལུས་སྤྱི་སྤུངས་ཀྱི་སྐད་ཆ་མིན་པར། ལུས་ཀྱི་རྩ་གནས་དང༌། ལྷག་པར་ཀླད་རྩའི་རྡུལ་ཕྲ་རབ་ཀྱི་སྟེང་ནས་སྒོ་ལྔའི་ཤེས་པ་དེ་དག་དང༌། སྒོ་ལྔའི་ཤེས་པ་ཙམ་མ་ཡིན་པར་ཡིད་བློ་རྟོག་པའི་སྟེང་ནས་རྣམ་རྟོག་འདྲ་མིན་སྐྱེ་བ་དེ་དག་རྟེན་ཀླད་རྩ་དང་འབྲེལ་བ་ཡོད་ཅིང༌། དེར་བརྟེན་ཀླད་རྩའི་སྟེང་ནས་རྣམ་རྟོག་འདྲ་མིན་དང༌། ཤེས་པ་སྤུ་རིས་འདྲ་མིན་དེ་དག་དབྱེ་བ་ཞིག་ཕྱེ་ཡི་ཡོད་ལ། གང་འཚམས་ར་འཕྲོད་པ་ཞིག་ཀྱང་ཡོད་པ་རེད།
ཉེ་ཆར་འཇར་མན་ནས་ཡོང་བའི་ཀླད་པའི་མཁས་དབང་ཞིག་གིས་འགྲེལ་བཤད་རྒྱབ་སྐབས། གཟུགས་མཐོང་བའི་ཀླད་པ་དང༌། སྒྲ་ཐོས་མཁན། དྲི་འཚོར་མཁན། རོ་མྱོང་མཁན། དེ་བཞིན་བྱམས་པ་དང༌། སྙིང་རྗེ་ལ་སོགས་པ་དེ་དག་ཡོང་སའི་ཀླད་རྩ་དང༌། འདོད་ཆགས་དང༌། ཞེ་སྡང་ཡོང་སའི་ཀླད་རྩ་བཅས་ཀླད་རྩ་མི་འདྲ་བ་སོ་སོར་ཡོད། ཐད་ཀར་ཀླད་རྩ་གཅིག་ལ་གློག་ལྟ་བུ་བཏང་སྟེ་ཀླད་རྩ་དེས་ལས་ཀ་མ་བྱས་ན། རྣམ་རྟོག་འདྲ་མིན་དེ་དག་ཐད་ཀ་ཐད་ཀར་སྐྱེ་རྒྱུ་མེད་པ་ཕལ་ཆེར་ཆགས་ཀྱི་ཡོད།
དཔེར་ན། གྲོད་པ་ལྟོགས་པ་ལྟ་བུ་དེ་དག་ཀླད་རྩ་དང་འབྲེལ་བ་ཡོད་པ་ཞིག་རེད། ཀླད་རྩ་བྱེ་བྲག་པ་ཞིག་ལ་འགུལ་བསྐྱོད་ཐེབས་ན། གྲོད་པ་ལྟོགས་པའི་ཚོར་བ་མི་ཡོང་བ་དང༌། ཡང་ཀླད་རྩ་གཞན་ཞིག་ལ་འགུལ་བསྐྱོད་ཐེབས་ན། གྲོད་པ་རྒྱག་ཀྱང་གྲོད་པ་ལྟོགས་སྣང་ཡོང་བ་དེ་དག་ཧ་ཅང་གི་གསལ་པོ་འདུག དེ་ལ་ནང་གསེས་ཀྱི་ལུས་ཚོར་ཁོ་ནས་ཡོང་བའི་རིམ་པ་གཅིག་དང༌། ལུས་ཚོར་ཁོ་ན་མིན་པར་བྱམས་པ་དང་སྙིང་རྗེ་དང༌། ཁོང་ཁྲོ་དང་ང་རྒྱལ་ལ་སོགས་པ་དེ་དག་ཀླད་རྩའི་སྟེང་ནས་འགྲེལ་བཤད་རྒྱབ་ཐུབ་པ་ཞིག་ཡོད། ཇི་སྲིད་ཀླད་རྩ་དེ་དག་སྙིང་རྩ་བརྒྱུད་ནས་ཀླད་པ་འཚོ་བ་དེ་ཁྲག་རྒྱུན་གྱིས་འཚོ་དགོས་ཤིང༌། ཁྲག་རྒྱུན་དེ་མུ་མཐུད་བསྡད་དེ་ཀླད་རྩས་ལས་ཀ་བྱེད་པ་ཇི་སྲིད་ཡོད་པ་དེ་སྲིད་དུ་དེ་ལ་བརྟེན་ནས་བྱུང་བའི་ཤེས་པ་དེ་ཡོད་པ་བཅས་ཀྱི་འགྲེལ་བཤད་ཧ་ལས་པ་བརྒྱབ་ཡོང་གི་འདུག ད་ལྟའི་རྒྱང་འཕེན་པ་ནི་སྔར་གྱི་རྒྱང་འཕེན་པ་ལྟ་བུ་མིན་པར་ཧ་ཅང་གི་ཞིབ་ཚགས་པོ་ཡོད།
དེས་ན། ནམ་ཞིག་ཁྲག་གི་རྒྱུ་བ་འགགས་པ་དང་ཀླད་པ་དེ་ཤི ཀླད་པའི་ཀླད་རྩས་ལས་ཀ་བྱེད་པ་དེ་དག་འགགས། དེ་འགགས་པ་དང་ཤེས་པ་འགགས་པ་བཅས་སྔར་གྱི་རྒྱང་འཕེན་པས་ཆང་ལས་མྱོས་དུག་དང༌། རྩིག་པ་ལ་བརྟེན་པའི་ལྡེབས་རིས་ཏེ། རྩིག་པ་ཇི་སྲིད་གནས་པ་དེ་སྲིད་དུ་ཡོང་བ་དང༌། རྩིག་པ་དེ་ཉིད་ཞིག་སོང་ན་ལྡེབས་རིས་ཀྱང་འཇིག་འགྲོ་བའི་དཔེ་དེ་བཞིན་ཇི་སྲིད་ལུས་སྤྱི་དང༌། ལྷག་པར་དེང་སྐབས་སུ་ཆ་བཞག་ན། ཀླད་རྩ་ཞིབ་ཚགས་པོའི་འགྲོ་སྟངས་འདིའི་ཐོག་ནས་ལྟ་སྐབས། ཀླད་པ་དེ་ཡོད་པའི་བར་ཤེས་པ་ཡོད་ལ། ཀླད་པ་འགགས་པ་དང་ཤེས་པ་ཡང་འགགས་འགྲོ་བ་ཞིག་སྟེ། སྐྱེ་བ་སྔ་མ་མེད་པའི་སྒྲུབ་བྱེད་གཙོ་བོ་འདིའི་སྟེང་ནས་སླེབས་ཀྱི་ཡོད། སྔ་མ་ནས་འདིར་འོང་བའི་ཤེས་པ་ཡང་མེད་ལ། འདི་ནས་ཕྱི་མར་འགྲོ་བའི་ཤེས་པ་ཡང་མེད་ཅིང༌། ཀླད་པ་ཁོ་ནར་བརྟེན་པ་རེད་ཅེས་རྗོད་སྐབས་ཀླད་པ་ནི་ཚེ་འདི་ཁོ་ནའི་དབང་དུ་བྱས་པ་རེད།
འོན་ཀྱང་ཤེས་པ་དེ་ཉིད་ཀྱི་སྟེང་ནས་ང་རང་ཚོས་རྟོག་པ་དང་རྟོག་མེད་ཀྱི་དབྱེ་བ་གཉིས་ཕྱེ་རྒྱུ་ཡོད་ཅིང༌། ང་ཚོའི་མྱོང་བའི་ཐོག་ནས་རྟོག་པ་དང་རྟོག་མེད་གཉིས་ཡོང་གི་འདུག་ལ། དབང་པོའི་ཤེས་པ་དང་ཡིད་བློ་རྟོག་པ་གཉིས་ཀྱང་ཡོང་གི་ཡོད། ད་ལྟའི་ཀླད་པའི་ཐོག་ནས་འགྲེལ་བཤད་གཙང་མ་ཞིག་རྒྱབ་ཐུབ་ཀྱི་མེད།
གལ་ཆེ་ཤོས་ཤིག་ནི། ཚད་མ་དང་ཚད་མིན་ཞེས་ང་རང་ཚོའི་བློ་ཡང་དག་པ་དང༌། སྒྲུབ་བྱེད་ལྡན་པ། ཕྱིན་ཅི་མ་ལོག་པའི་བློ་གཅིག་དང༌། འཁྲུལ་ནས་ཕྱིན་ཅི་ལོག་པའི་བློ་གཅིག་བཅས་གཉིས་ཡོད། ད་ལྟ་འཁྲུལ་ཞེས་པ་ནི་ཐལ་འགྱུར་བའི་སྐད་ཆ་དེ་མིན་ཞིང༌། སྤྱིར་འཁྲུལ་བའི་ཤེས་པའམ་ཕྱིན་ཅི་ལོག་གི་བློ་དེ་གཉིས་ཀླད་པའི་སྟེང་ནས་ད་ལྟ་བར་དུ་འགྲེལ་བཤད་རྒྱབ་ཐུབ་པ་བྱུང་མེད། ངས་ཀླད་པའི་ཚན་རིག་པ་ཚོར་ཚད་མ་དང་ཚད་མིན་གྱི་དབྱེ་བ་ཕྱེ་རྒྱུ་དང༌། རྟོག་པ་དང་རྟོག་མེད་ཀྱི་དབྱེ་བ་ཕྱེ་རྒྱུ་དེ་དག་ལ་ཞིབ་འཇུག་བྱེད་དགོས་ཀྱི་འདུག་ཅེས་འབོད་བསྐུལ་བྱེད་ཀྱི་ཡོད།
ཚད་མ་དང་ཚད་མིན། རྟོག་པ་རྟོག་མེད་གཉིས་པོ་ང་རང་ཚོའི་ཡུལ་གྱི་རྣམ་གཞག་དང༌། ཕྱིའི་གནས་ཚུལ། ནང་གི་མྱོང་བ་ལ་སོགས་པའི་གནས་ཚུལ་གང་ཞིག་ཡིན་ཡང༌། དེ་དག་གཏན་ལ་འབེབས་པ་ལ་རྟོག་པ་རྟོག་མེད་དང༌། ཚད་མ་དང་ཚད་མིན་གཉིས་པོ་དེ་ཧ་ཅང་གི་གལ་གནད་ཆེན་པོ་ཡིན། དེ་དག་ཡོད་པའི་ཐོག་ལ་བྱ་བ་བྱེད་པ་དང༌། ཕན་གནོད་འདྲེན་པ་དེ་དག་ཀླད་རྩ་ཁོ་ནའི་སྟེང་ནས་འགྲེལ་བཤད་རྒྱབ་ཐུབ་ཀྱི་མེད། ཡུལ་གཅིག་ལ་དམིགས་ནས་བློ་སྐད་ཅིག་སྔ་མ་ཕྱིན་ཅི་ལོག་གི་བློ་ཞིག་སྐད་ཅིག་ཕྱི་མར་ཕྱིན་ཅི་མ་ལོག་པའི་བློར་འགྱུར་བ་ཡོང་གི་ཡོད།
དཔེར་ན། དབང་པོའི་ཤེས་པས་དམར་ལམ་པ་ཞིག་མཐོང་སྟེ། དེ་མེ་ཡིན་ནམ་ཡང་ན་འོད་དམར་པོ་ཞིག་ཡིན། དོན་ལ་མེ་མིན་པ་ཞིག་མེ་འདུག་བསམ་པའི་བློ་ཞིག་ཡོང་གི་ཡོད། དབང་པོའི་ཤེས་པ་ཕྱིན་ཅི་ལོག་གམ་ལོག་ཤེས་དེས་དྲངས་པའི་ཡིད་བློ་མེ་འདུག་བསམ་པའི་བློ་ཞིག་ཡོང་གི་རེད། དེར་ཀླད་པའི་སྟེང་དུ་དམར་ལམ་པ་མཐོང་བའི་ཀླད་རྩ་དེའི་སྟེང༌། མི་ཞིག་གིས་དེ་མེ་མ་རེད། ཤེལ་གྱི་འོད་རེད་ཅེས་བརྗོད་མ་ཐག་ཏུ་མི་དེ་ཡིད་ཆེས་དེ་བློས་འཁེལ་ཞིང་སྐྱག་རྫུན་མི་བཤད་མཁན་གྱི་མི་དེའི་ངག་ལ་བརྟེན་ནས་དེ་མིན་པ་ཞིག་ཤེས་པ་ཡོང་གི་རེད། དེའི་བློ་སྐད་ཅིག་སྔ་མ་དེ་ལོག་ཤེས་དང༌། བློ་སྐད་ཅིག་གཉིས་པ་དེ་ཡང་དག་པ་ཆགས་ཡོད། འོན་ཀྱང་དེ་ཀླད་རྩ་རང་གི་སྟེང་ནས་ཕལ་ཆེར་འགྲེལ་བཤད་རྒྱབ་ཐུབ་རྒྱུ་ཁག་པོ་རེད། མེ་དམར་ལམ་པ་མཐོང་བ་དེས་དྲངས་པའི་ཡིད་བློ་དེ་ཁོ་ན་ལས། ཚད་མ་དང་ཚད་མིན་གྱི་དབྱེ་བ་དེ་ཕལ་ཆེར་ཕྱེ་ཐུབ་པ་ཁག་པོ་རེད་འདུག དེས་ན་ཀླད་རྩ་ཁོ་ནའི་སྟེང་ནས་བློའི་རྣམ་གཞག་ཆ་ཚང་ཞིག་འགྲེལ་བཤད་ད་ལྟ་རྒྱབ་ཐུབ་ཀྱི་མེད། དེ་རྒྱུ་མཚན་གཅིག་རེད།
གཉིས་པ་དེ་སྒོམ་རྒྱབ་སྟེ་ལུས་པོའི་འགུལ་བསྐྱོད་དང༌། ལུས་པོའི་སྦྱོང་བརྡར་མིན་པར་ཤེས་པ་ཁོ་ནའི་སྟེང་ལས་ཀ་བསྐུལ་ཏེ། དེས་རྐྱེན་པས་ཀླད་རྩར་འགྱུར་བ་འགྲོ་ཡི་ཡོད། སྐབས་དེར་འགྱུར་བ་གཏོང་མཁན་གྱི་ཀླད་པ་དེ་དང༌། འགྱུར་བ་གཏོང་བྱེད་ཀྱི་ཤེས་པ་གཉིས་པོ་དེ་ཐ་དད་དུ་ཡོད་པ་ལྟ་བུ་ཆགས་གྲབས་བྱེད་ཀྱི་འདུག མ་གཞི་ཤེས་པ་དེ་ཀླད་པ་ལ་བརྟེན་ནས་ཡོང་གི་ཡོད་ཀྱང༌། ཤེས་པ་དེར་སྦྱོང་བརྡར་བྱས་པའི་རྐྱེན་གྱིས་ཀླད་རྩ་ལ་ཕར་འགུལ་བསྐྱོད་ཐེབས་པ་ཞིག་ཡོང་གི་འདུག དེ་གཉིས་བརྟེན་དང་རྟེན་པའི་འབྲེལ་བ་ཡོད་ཀྱང༌། བརྟེན་པ་ཤེས་པ་དེ་རྟེན་ཀླད་པ་ཁོ་ན་རེད་ཅེས་བརྗོད་ཐུབ་རྒྱུ་ཕལ་ཆེར་ཁག་པོ་རེད། ཀླད་པ་ཁོ་ནའི་སྟེང་ནས་ཤེས་པའི་རྣམ་གཞག་ཆ་ཚང་འགྲེལ་བཤད་རྒྱབ་དགོས་བྱུང་ན་ཕལ་ཆེར་ཁག་པོ་རེད།
དེར་བརྟེན། འཇར་མན་གྱི་སྐད་ཆའི་འཕྲོ་འདི་ཡིན། འཇར་མན་གྱི་ཀླད་རྩའི་མཁས་པ་དེས། ཡུལ་བྱེ་བྲག་པ་སོ་སོར་འབྱེད་མཁན་གྱི་ཀླད་རྩའི་རྡུལ་ཕྲ་རབ་གནས་བྱེ་བྲག་པ་སོ་སོར་ཡོད་ཀྱང༌། ཀླད་པའི་ཕྱོགས་ལྟ་བུ་གཅིག་ལ་སྐྱོན་ཤོར་ན། རིམ་པས་ག་ལེར་ཀླད་པའི་ཕྱོགས་གཞན་དེ་ནས་གསབ་ཡོང་གི་འདུག དེ་ཡང་ཡུལ་བྱེ་བྲག་པ་དེའི་རིག་པའི་ནུས་པ་དེ་སྐྱོན་ཤོར་སའི་ཀླད་པ་ཁོ་ནར་ངེས་པ་རེད་མི་འདུག་ཅིང༌། འཇར་མན་སྤོ་ལགས་ཀྱིས་བརྗོད་པ་ལ། མ་གཞི་ཡུལ་བྱེ་བྲག་པ་སོ་སོར་རིག་པའི་ཀླད་པའི་ཀླད་རྩའི་རྡུལ་ཕྲ་རབ་སོ་སོར་ཡོད།
འོན་ཀྱང་དེའི་བྱ་བ་བྱེད་རྒྱུ་དེ་དག་ཀླད་པ་ཕན་ཚུན་ཚང་མ་བསྡོམས་ཏེ་སྤྱི་ཐོག་ནས་བྱེད་ཀྱི་འདུག་ཅེས་དང༌། དེས་ན་ཀླད་རྩའི་དབུས་ཀྱི་བཀོད་འདོམས་པ་ལྟ་བུ་ཞིག་མི་འདུག་ཅེས་རྗོད་ཀྱི་འདུག དེ་ནི་ཚུར་ཙམ་དེ་ནས་བདག་མེད་པ་ཞེས་པ་དེ་ནས་སྐད་ཆ་དེ་སླེབས་ཡོང་གི་ཡོད། ཁོང་གིས་འགྲེལ་བཤད་རྒྱབ་པ་དེ་ཤེས་པའམ་ཀླད་རྩ་གཙོ་བོ་ཞིག་གིས་ཀླད་རྩ་གཞན་ཚང་མར་བཀའ་གཏོང་མཁན་དེ་འདྲ་མི་འདུག་ཅིང༌། ཀླད་པ་ཡོངས་རྫོགས་ཕན་ཚུན་གཅིག་གིས་གཅིག་ལ་བརྟེན་པའི་ཐོག་ནས་ཀླད་པའི་བྱ་བ་དེ་དག་བྱེད་ཀྱི་འདུག་ཅེས་ཤོད་ཀྱི་འདུག
དེས་ན་ད་ལྟ་སྤྱི་སྤོམ་རགས་པ་ཞིག་ཤོད་སྐབས་ཤེས་པ་དེ་ཀླད་པ་ལ་བརྟེན་ནས་ཡོང་བ་རེད་ཅེས་བཤད་རྒྱུ་ཞིག་ཡོད། ཞིབ་ཚགས་པོའི་སྟེང་དུ་ཕྱིན་ན། ད་ལྟ་ལན་རྒྱབ་རྒྱུ་ཧ་ཅང་གི་ཁག་པོ་རེད། དེར་བརྟེན་ཀླད་པའི་འགྲེལ་བཤད་ཁོ་ནའི་སྟེང་ནས་ཤེས་པ་མེད་པར་སྒྲུབ་ཐུབ་རྒྱུ་ཁག་པོ་རེད། ནང་པའི་གཞུང་དང༌། ལྷག་པར་སྔགས་ཀྱི་གཞུང་དང་འབྲེལ་ནས་བཤད་ན། ཤེས་པ་ལ་ཕྲ་རགས་མང་པོ་ཞིག་འདུག་ཅིང༌། རགས་པའི་ཤེས་པ་དཔེར་ན། ནང་པའི་གཞུང་དུ་དབང་པོའི་ཤེས་པ་དེ་དག་དབང་པོ་ལ་བརྟེན་པས་ན། དབང་པོའི་ཤེས་པ་ཞེས་མིང་བཏགས་ཡོད། དབང་པོ་འགགས་པའམ་དབང་པོར་སྐྱོན་ཤོར་ན། ཤེས་པ་དེ་དག་འགགས་འགྲོ་ཡི་ཡོད། དེ་བདག་རྐྱེན་དབང་པོ་དེ་ལ་བརྟེན་ནས་ཡོང་བ་ཧ་ཅང་གི་གསལ་པོ་རེད། ཡིད་བློ་ཡིད་དབང་ལ་བརྟེན་པ་ཞེས་ཤོད་ཀྱི་ཡོད། ཡིད་བློའི་ནང་དུ་ཕྲ་རགས་མང་པོ་ཞིག་ཡོང་གི་ཡོད་ཅིང༌། ཇི་ཙམ་རགས་པ་དེ་དག་ལུས་འདིའི་དབང་པོ་ལ་བརྟེན་པ་དང༌། ཇི་ཙམ་ཕྲ་རུ་ཕྱིན་པ་དེའི་ཚོད་ཀྱིས་རང་སྐྱོང་ལྟ་བུ་ཞིག་ཆགས་ཀྱི་ཡོད། མཐར་གཏུགས་ན་ཕལ་ཆེར་རང་མཚན་པ་ཞིག་ཆགས་ཀྱི་ཡོད།
དེར་བརྟེན་སྐྱེ་བ་སྔ་ཕྱི་མེད་པའི་སྒྲུབ་བྱེད་མཐར་ཐུག་ཤེས་པ་ཀླད་རྩ་ལ་བརྟེན་ནས་ཡོང་བ་རེད་ཅེས་བརྗོད་པ་དེ་ནི་ད་ལྟ་ཐག་ཆོད་པ་ཞིག་བཤད་ཐུབ་པ་ཧ་ཅང་གི་ཁག་པོ་རེད་འདུག ཡང་ཕྱོགས་གཞན་ཞིག་ནས་སྐྱེ་བ་སྔ་མ་ཧ་ཅང་གི་གསལ་པོ་དྲན་མཁན་དེ་འདྲ་ཡོང་གི་འདུག འོན་ཀྱང་དེ་ཡོད་དམ་མེད་ཅེས་ཐག་བཅད་ན། མང་ཉུང་གི་སྐད་ཆ་མིན་པར་གཅིག་ཡོད་ཀྱང་ཡོད་པ་རེད། དེར་བརྟེན་སྐྱེ་བ་སྔ་མ་ཞེས་པ་དེ་དྲན་མཁན་ཉུང་ཤས་ཤིག་ཧ་ཅང་གི་ར་འཕྲོད་པོ་ཞིག་ཡོང་གི་འདུག
ཉེ་ཆར་རྒྱ་གར་བ་ཧ་ཅང་གི་ར་འཕྲོད་པོ་ཞིག་དང༌། ཡང་ལོ་སུམ་ཅུ་ཙམ་གྱི་གོང་དུ་རྒྱ་གར་བའི་བུ་མོ་གཉིས་ཡོད་ཅིང༌། བུ་མོ་གཉིས་ཀ་རྒྱ་གར་གྱི་ས་ཆ་ཀམ་པུར་ཞེས་པ་དེར་ང་དང་ཐུག་སོང་ཞིང༌། སྐབས་དེར་བུ་མོ་དེ་གཉིས་ཧ་ཅང་གི་ཆུང་ཆུང་རེད། སྐྱེ་བ་སྔ་མ་དྲན་པ་ཧ་ཅང་གི་གསལ་པོ་ཆགས་ཏེ། སྐྱེ་བ་སྔོན་མའི་ཕ་མ་གཉིས་ལྷག་ཡོད་ཅིང༌། སྐྱེ་བ་སྔོན་མའི་ཕ་མ་གཉིས་ཀྱིས་ཀྱང་ཕྲུ་གུ་གཉིས་པོ་ཁོ་རང་གཉིས་ཀྱི་ཕྲུ་གུ་ཡིན་པར་ངོས་འཛིན་བྱས་ཏེ། ཕྲུ་གུ་གཅིག་ལ་ཚེ་འདིའི་ཕ་མ་གཉིས་དང༌། སྐྱེ་བ་སྔོན་མའི་ཕ་མ་གཉིས་བཅས་ཕ་མ་བཞི་འདུག
དེ་མིན་པ་ཏྲི་ཡ་ལའི་འཁྲིས་སུ་སྐྱེ་བ་སྔོན་མ་ཧ་ཅང་གི་གསལ་པོ་དྲན་མཁན་གྱི་རྒྱ་གར་བའི་བུ་ཞིག་དང༌། ད་ལན་ཉེ་ཆར་ཡང་སྐྱེ་བ་སྔོན་མ་ཧ་ཅང་གི་གསལ་པོ་དྲན་མཁན་ཞིག་ཀྱང་འདུག དེ་དང་དེ་འདྲ་བ་ཉམས་ཞིབ་བྱེད་མཁན་གྱིས་སྐྱེ་བ་སྔོན་མ་ཧ་ཅང་གི་གསལ་པོ་དྲན་མཁན་ར་འཕྲོད་པོ་ཡོད་པ་གང་འཚམས་བཤད་རྒྱུ་འདུག དེ་དག་ལའང་འགྲེལ་བཤད་ཅིག་དགོས་པ་རེད། ལྟེས་དབང་གི་རེ་གཉིས་ར་འཕྲོད་པ་ཡོང་སྲིད་པ་རེད།
སྔར་ལྷ་ཕེབས་མཁན་ཞིག་ལ་ཕྲུ་གུ་གཅིག་ཡོད་ཅིང༌། ཕ་དེ་གྲོངས་ཁར་ཕྲུ་གུ་དེས་ལྷ་ཇི་ལྟར་བྱས་ཏེ་ཕེབས་དགོས་མིན་དྲིས་པར། ཕས་རྐང་པའི་རྩེ་བཙུགས་ནས་བསྡད་ན། གང་འཚམས་སོང་རྗེས་འདར་སིག་སིག་བྱེད་ཅིང༌། སྤོས་དཀར་མང་པོ་བདུག་ན་ཨ་སྟོང་བརྒྱབ་ཀྱི་རེད། སྐབས་དེར་ཕུ་བརྒྱབ་ཅིང་གང་བྱུང་མ་བྱུང་གང་འཚམས་ཤིག་བཤད་ན། ཁ་ཤས་ཐིག་གི་རེད་ཅེས་བཤད་པ་རེད། དེ་ལྟ་བུ་བྱས་ཏེ་ཁ་ཤས་ཐིག་པ་དེ་འདྲ་ཡོང་སྲིད་པ་རེད། འོན་ཀྱང་དེ་དག་ནི་ཧ་ལས་པའི་ར་འཕྲོད་པོ་ཞིག་བྱུང་ཡོད།
བོད་ནས་ཐུབ་བསྟན་ཚེ་རིང་ལགས་ཀྱི་ཡང་སྲིད་ཡིན་ཞེས་རྗོད་མཁན་ང་ཚོ་བོད་པའི་ཕྲུ་གུ་ཞིག་ཀྱང་ཡོད། དེ་ཡང་ཧ་ལས་པའི་ར་འཕྲོད་པོ་ཞིག་འདུག དེ་ལྟ་བུའི་སྐྱེ་བ་སྔ་ཕྱི་དྲན་མཁན་དེ་འདྲ་ཡོང་གི་ཡོད། ད་ལན་ཉེ་ཆར་བལ་ཡུལ་དུའང་ཕྲུ་གུ་ཞིག་འདུག་ཅིང༌། ཕྲུ་གུ་དེས་ཟླ་བ་གསུམ་ལྷག་ཙམ་ལྟོ་ཆས་རྩ་བ་ནས་མ་བཟས་པར་བསྡད་འདུག ཁོས་སྒོམ་ལྟ་བུ་རྒྱབ་ཀྱི་ཡོད་དམ་སྐྱིལ་ཀྲུང་བྱས་ཏེ་སྡོད་ཀྱི་འདུག དེ་ཡང་ཚན་རིག་གཅིག་པུའི་ཐོག་ནས་འགྲེལ་བཤད་རྒྱབ་ཐུབ་རྒྱུ་མེད།
དེ་ནི་ནང་སེམས་ཀྱི་སྔོན་གོམས་པའི་ཏིང་ངེ་འཛིན་གྱིས་ཡོང་གི་ཡོད་དམ། ཡང་ན་དངོས་གནས་སངས་རྒྱས་པའི་གཞུང་ནས་གསུངས་པ་ལྟར་ཡོན་ཏན་ཞིག་ཐོབ་ནས་ཡོང་གི་ཡོད་དམ། ཡང་ན་ཕྱི་ནང་ཐུན་མོང་བའི་ཏིང་ངེ་འཛིན་གྱི་ཐོག་ནས་ཡོང་གི་ཡོད་དམ། སྔ་མོའི་བག་ཆགས་ཧ་ཅང་སད་ནས་ཡོང་སྲིད་པ་རེད། རགས་པའི་ཟས་ལ་བརྟེན་མི་དགོས་པར་ཏིང་ངེ་འཛིན་ཁོ་ནས་འཚོ་བ་དེ་འདྲ་ཡོང་གི་ཡོད་དམ། གང་ལྟར་ཟླ་ངོ་གསུམ་ལྷག་ཙམ་ལྟོ་ཆས་མ་བཟས་པར་བསྡད་པ་རེད། ངས་འདྲ་པར་ཞིག་མཐོང་སོང་བས་གཟུགས་པོ་ཧ་ཅང་གི་རྒྱག་པ་འདུག་པ་བལ་ཡུལ་གྱི་ཚགས་པར་ནང་ཐོན་འདུག དེ་ཚོའི་གྲས་ལ་འགྲེལ་བཤད་ཅིག་རྒྱབ་དགོས་པ་རེད། ཚན་རིག་ཁོ་ནའི་ཐོག་ནས་འགྲེལ་བཤད་རྒྱབ་ཐུབ་རྒྱུ་ཁག་པོ་རེད། གཅིག་བྱུང་ནི་བྱུང་བ་རེད། དེ་དམིགས་བསལ་རེད་བརྗོད་ན་མི་འགྲིགས་པར་དེར་འགྲེལ་བཤད་ཅིག་དགོས་པ་རེད། དེར་བརྟེན་དེ་ནི་རྒྱུ་མཚན་གཅིག་རེད།
ཆད་པར་སྨྲ་བ་སྔར་གྱི་རྒྱང་འཕེན་པའི་འདོད་ཚུལ་གཅིག་སྟེ། སྐྱེ་བ་སྔ་མ་མེད་པའི་སྒྲུབ་བྱེད་ཀྱི་རྩ་བ་ཤེས་པའི་རྒྱུན་གྱི་སྟེང་ནས་བསམ་བློ་གཏོང་གི་ཡོད་ཅིང༌། ཤེས་པ་དེ་ལུས་ལ་བརྟེན་ནས་བྱུང་བ་རེད་ཅེས་ལུས་འགགས་པ་དང་ཤེས་པ་དེ་འགགས་འགྲོ་བ་ཞིག་རེད། སྔར་གྱི་ལོ་སྟོང་ཕྲག་གོང་གི་རྒྱ་གར་བའི་རྒྱང་འཕེན་པས་དེ་ལྟར་ཤོད་ཀྱི་ཡོད། དེང་སྐབས་འཛམ་གླིང་འདིའི་སྟེང་དུའང་ཤེས་པ་ཞེས་པ་དེ། ཀླད་པ་ཁོ་ན་ལས་སྐྱེས་པ་ཡིན་ན། ཀླད་པ་འགགས་པའི་སྐབས་སུ་ཀླད་པའི་བྱ་བ་འགགས་འགྲོ་ཡི་ཡོད། དེའི་སྐོར་གོང་དུ་བརྗོད་པ་ལྟར་ཚན་རིག་པ་དེ་དག་རྣམ་དཔྱོད་དང༌། བློའི་གནས་སྟངས་དེ་དངོས་གནས་བློ་གཟུ་བོར་གནས་པ་ཧ་ལས་པ་རེད།
ཞོར་འཕྲོས་ལྟ་བུར། ཡང་ཚན་རིག་པ་འགའ་ཞིག་ནི། ཕྱི་ལོ་ ༡༩༧༩ ཨུ་རུ་སུར་སླེབས་སྐབས། ཚན་རིག་པ་དང་གོ་བསྡུར་བྱ་རྒྱུར་ཚན་རིག་པ་ཁ་ཤས་ཐུག་པ་རེད། སྐབས་དེར་ཤེས་པའི་སྐོར་ལ་སྐད་ཆ་བྱུང་བ་རེད། སྒོ་ལྔའི་ཤེས་པ་དང༌། ཡིད་ཀྱི་བློ་ཞེས་བརྗོད་མ་ཐག་ཏུ་ཚན་རིག་པ་དེས་ཡེ་ཤུའི་ཆོས་པས་རྣམ་ཤེས་ཞེས་པ་ཞིག་ཤོད་ཀྱི་ཡོད་པ་དེར་གོ་ནས། ཡིད་བློ་ཞེས་བརྗོད་མ་ཐག་ཏུ་དེ་ཆོས་པའི་སྐད་ཆ་རེད་ཅེས་རྗོད་ཀྱི་འདུག ཚན་རིག་པ་དེ་ཚོའི་གྲས་གནས་ཚུལ་ཐ་དད་རེད། ཐོག་མ་ནས་ཆོས་མེད་ཅེས་དང༌། དེ་བཞིན་རྒྱ་མིའི་ཚན་རིག་པ་རིགས་གཅིག་གིས་ཆོས་མེད་ཅེས་ཐག་བཅད་པ་དང༌། གུང་ཁྲན་རིང་ལུགས་ཡང་དག་པ་རེད་ཅེས་སྔོན་ལ་ཐག་བཅད་ཅིང༌། དེ་རྗེས་གཞི་ནས་ཚན་རིག་ནས་རྒྱབ་བསྐྱོར་ཚོལ་བ་དེ་བློ་གཟུ་བོར་གནས་པ་ཆགས་ཀྱི་མེད།
དེ་བཞིན་དུ་ང་ཚོ་ནང་པ་ཞིག་གིས། ཡང་དག་པ་དང་ཡང་མ་དག་པ་ཞེས་ནང་པའི་གཞུང་ནས་བཤད་པ་དེ་སྔོན་ལ་འབེན་ལྟ་བུར་བཙུགས་ཏེ། དེ་བཙུགས་ཚར་རྗེས་རིགས་པ་བཀོད་དེ་ཡང་དག་པར་བསྒྲུབ་ན་དེ་ནི་བློ་ཕྱོགས་སུ་ལྷུང་བ་ཆགས་ཚར་བ་རེད། དེས་ན་དབུ་མ་བཞི་བརྒྱ་པ་ལས།
གཟུར་གནས་བློ་ལྡན་དོན་གཉེར་བའི། །
ཞེས་གསུངས་པ་ལྟར་བརྒྱ་ཆ་བརྒྱ་ཐམ་པ་བློ་གཟུ་བོར་གནས་པ་ཞིག་དགོས་པ་ལས། འདི་བླང་བྱ་དང་འདི་དོར་བྱ་རེད་ཅེས་དང༌། འདི་ཡང་དག་པ་རེད་འདི་ཡང་མ་དག་པ་རེད་ཅེས་སྔོན་ལ་ཐག་བཅད་ཅིང༌། དེ་ནས་སྒྲུབ་བྱེད་བཀོད་ན་བློ་ཕྱོགས་སུ་ལྷུང་བ་ཆགས་པ་ཡིན། དེ་ནི་དང་པོ་ནས་དམིགས་ཡུལ་ཞིག་བརྟན་འཁེལ་ཟིན་པ་རེད། འདི་འདྲ་ཞིག་སྒྲུབ་ཀྱི་ཡིན། འདི་འདྲ་ཞིག་དགོས་ཞེས་དེ་སྒྲུབ་པའི་རྒྱུ་མཚན་གྱི་ཐོག་ལ་ཚོལ་བར་ཕྱིན་ན༑ དེ་ནི་མ་འགྲིགས་པ་ཞིག་རེད།
དེར་བརྟེན་བློ་གཟུ་བོར་གནས་པའི་ཐོག་ནས་གང་ཡང་ཡིན་ཆོག་གི་རེད་ཅེས་དེ་གའི་སྟེང་དུ་བཞག་སྟེ། དེ་རྗེས་བཙལ་ཏེ་བདེན་དོན་ནམ་དངོས་ཡོད་གནས་ཚུལ་དེ་ཤེས་སོང་ན། དངོས་ཡོད་གནས་ཚུལ་དེ་ཕན་གནོད་གང་ཞིག་ཆགས་ཀྱི་ཡོད་མེད་བློ་གཞན་ཞིག་གིས་བལྟ་རྒྱུ་ལས། བདེན་དོན་གང་ཞིག་ཡོད་མེད་ཚོལ་མཁན་གྱི་བློ་དེ་ཉིད་ཀྱིས། འགོ་འཛུགས་པའི་སྐབས་ནས་ཡིན་དང་མིན། ལེགས་དང་ཉེས་ཀྱི་ཐིག་རྒྱབ་རྒྱུ་ཡོད་ས་མ་རེད། དེ་རྒྱབ་ན་བློ་གཟུ་བོར་གནས་པའི་གཟུར་གནས་ཞེས་པ་དེ་ཆགས་ཀྱི་མེད། དེར་བརྟེན་ང་ཚོའི་དཔེ་ཆའི་ནང་དུའང་དེ་ཧ་ཅང་གི་གལ་ཆེན་པོར་གསུང་གི་འདུག དབུ་མ་བཞི་བརྒྱ་པ་ལས།
གཟུར་གནས་བློ་ལྡན་དོན་གཉེར་བའི། །
ཉན་པོ་སྣོད་ཅེས་བྱ་བར་བཤད། །
ཅེས་དང༌། རྗེ་བདག་ཉིད་ཆེན་པོས་ཀྱང༌།
གང་དག་ཕྱོགས་འཛིན་མུན་པས་མ་བསྒྲིབས་ཤིང༌། །
ལེགས་ཉེས་འབྱེད་པའི་བློ་ཡི་མཐུ་ལྡན་པ། །
ཞེས་གསུངས་པ་ལྟར་རེད། ཕྱོགས་འཛིན་གྱི་མུན་པས་མ་སྒྲིབ་པ་ཞེས་པ་ནི། བློ་ཕྱོགས་སུ་མ་ལྷུང་བ་དགོས་ཤིང༌། འདི་མིན་ནམ་བསམ་པ་ལྟ་བུའི་བསམ་བློ་བཏང་ན་མི་འགྲིགས། དེར་བརྟེན་ང་ཚོ་ཚན་རིག་པ་དང་མཉམ་དུ་ཚོགས་འདུ་མང་པོ་ཞིག་འཚོགས་པའི་སྐབས་སུ་ངས་ནང་པའི་ལྟ་བ་འདི་རེད་ཅེས་རྩ་བ་ཉིད་ནས་ཤོད་ཀྱི་མེད། ནང་པ་ཡང་དག་པ་ཡིན་པ་ཆེད་མངགས་སྒྲུབ་ན་ནོར་འཁྲུལ་རེད། ཚུར་སྐད་ཆ་དྲིས་ན། ནང་པའི་བཤད་སྟངས་འདི་འདྲ་རེད་ཅེས་དང༌། སྐྱེ་བ་སྔ་ཕྱིའི་སྐོར་ལ་སླེབས་ན། དེ་ནི་ནང་པ་དང་སྐྱེ་བ་སྔ་ཕྱི་འདོད་མཁན་དག་གི་བྱུས་ཏོག་ཡིན་པ་ལས། ཚན་རིག་པར་ཇུས་ཏོག་མེད་ཅེས་རྗོད་ཀྱི་ཡོད། དེར་གནད་འགག་འདུག
རྒྱ་མིའི་ཚན་རིག་པ་འགའ་ཞིག་གིས་ཐོག་མ་ནས་གུང་ཁྲན་རིང་ལུགས་ཞེས་པ་དེ་ཡང་དག་ཅིག་ཏུ་སྒྲུབ་པར་འདོད་ནས་ཤོད་སྐབས་ཚན་རིག་པ་ངོ་མ་བློ་གཟུ་བོར་གནས་པ་དེ་ཆགས་ཀྱི་མེད། འདི་གཞན་ལ་བཤད་པ་ཁོ་ན་མིན་པར། ང་རང་ཚོའི་ངོས་ལ་ཆ་བཞག་ཀྱང༌། ང་ཚོའི་འདི་ཡང་དག་པ་ཡིན་ཞེས་སྔོན་ལ་ཐག་བཅད་ནས། དེ་རྗེས་ཚན་རིག་ནས་རིགས་པ་ཞིག་ཨེ་རན་མི་རན་བལྟས་ཀྱང་ནོར་འཁྲུལ་རེད། ཚན་རིག་ཙམ་མིན་པར་སྤྱིར་བཏང་རིགས་པའི་སྒྲུབ་བྱེད་བཀོད་ནས་མཐུན་ཕྱོགས་ལ་མཐོང་ཙམ་དང༌། མི་མཐུན་ཕྱོགས་ལ་མ་མཐོང་ཙམ་གྱིས་རྒྱུ་མཚན་ཞིག་བཀོད་ནས་ཨེ་ཡོང་མི་ཡོང་ཞིག་བལྟས་པ་ཡིན་ན། དེ་ནི་བློ་གཟུ་བོར་གནས་པའི་ཐོག་ནས་དཔྱད་པ་བྱེད་སྟངས་དེ་ཆགས་ཀྱི་མེད། དེ་ནི་ཞོར་འཕྲོས་ལྟ་བུ་ཞིག་ཡིན།
ཚན་རིག་པ་དང་འབྲེལ་བ་བྱེད་པའི་རྒྱུ་མཚན་གང་ཞེ་ན། ངས་ཚན་རིག་པ་དང་འབྲེལ་བ་བྱས་ཏེ་ལོ་ཉི་ཤུ་ཙམ་ཕྱིན་པ་རེད། ཐོག་མར་ངས་ཚན་རིག་པ་དང་འབྲེལ་བ་བྱ་རྒྱུའི་བསམ་བློ་འཁོར་སྐབས། ངའི་ངོ་ཤེས་ཨ་རིའི་མི་ཞིག་ཡོད་པ་ཁོང་རང་ནང་པ་རེད། ཁོང་གིས་ཚན་རིག་པ་དང་འབྲེལ་བྱེད་རྒྱུ་དེ་ཉེན་ཁ་ཆེན་པོ་རེད། ཚན་རིག་ཅེས་པ་དེ་དབྱིན་ཇིའི་སྐད་ཀྱི་ཐོག་ནས་ ༼ྒདྲརྡརྡྟཔྱ ྣཐ ངྟརྡདྲཐྲདྲྣརྣ༽ ཆོས་གསོད་མཁན་དེ་རེད། དེས་ན་ཚན་རིག་པ་དང་འབྲེལ་བ་བྱ་རྒྱུ་དེ་ཉེན་ཁ་རེད་ཅེས་རྗོད་ཀྱི་འདུག ངས་བསམ་བློ་ཞིག་བཏང་བས་ན། ཚན་རིག་གིས་གང་ཞིག་བྱེད་ཀྱི་ཡོད་ཅེ་ན། བདེན་པ་བཙལ་གྱི་ཡོད་ཅིང༌། འཚོལ་སའི་ཡུལ་ཚད་ཅན་ཞིག་ཡིན། དེ་ཡང་གཙོ་བོ་གཟུགས་ཅན་དང༌། དེའི་ནང་ནས་མཐོང་བ་མངོན་གྱུར་བ། དེའི་ནང་ནས་ཀྱང་གཙོ་བོ་གཟུགས་ཅན་གྱི་ཆོས་ཚད་གཞལ་རྒྱུ་དང༌། རྩིས་རྒྱབ་རྒྱུ་ཡོད་པའི་ཚད་ཅན་གྱི་ལམ་བུའི་ནང་དུ་ཚན་རིག་འགྲོ་ཡི་ཡོད། ༼ཁྲྟདྲརྡརྟ རྡདྲནདྲྤྟརྟ ༽ འོན་ཀྱང་བཙལ་བྱའི་གཞི་དེ་ཚད་ངེས་ཅན་ཞིག་ཡིན་ནའང༌། གཞི་དེའི་ནང་ནས་བདེན་པ་འཚོལ་གྱི་ཡོད།
དེས་ན་སངས་རྒྱས་པའི་ཆོས་ཀྱིས་ཀྱང༌། བདེན་པ་འཚོལ་བ་ཞིག་ཤོད་ཀྱི་ཡོད། དེར་བརྟེན་བདེན་པ་འཚོལ་སྟངས་དེར་རིགས་པའི་སྒོ་བཞི་གསུང་གི་ཡོད། དེ་ཡང་ཆོས་ཉིད་ཀྱི་རིགས་པ་དང༌། བྱ་བ་བྱས་པའི་རིགས་པ༑ ལྟོས་པའི་རིགས་པ། འཐད་པས་སྒྲུབ་པའི་རིགས་པ་བཅས་འདི་དག་ནི༑ དཔེར་ན། གཞིའི་རང་བཞིན་ལྷན་སྐྱེས་ཀྱིས་ང་ཞེས་པ་ཞིག་ཡོད་ལ། དེ་ངའོ་སྙམ་པའི་བློ་ཞིག་ཡོད། དེ་དང་འབྲེལ་ནས་བདེ་སྡུག་གི་ཚོར་བ་ཞིག་ཀྱང་ཡོད་པ་དེ་དག་ལས་ཀྱིས་བྱུང་བ་ལྟ་བུ་གང་ཡང་མིན་པར་ཆོས་ཉིད་ཡིན། དེ་བཞིན་ཕྱི་དང་ནང་གི་ཆོས་གང་ཞིག་ཡིན་ཡང༌། འབྲས་བུ་རྒྱུ་ལ་རག་ལས་པ་ཆོས་ཉིད་རེད། དེ་བཞིན་ཆོས་རང་རང་གི་བྱེད་ལས་མེ་ཚ་བ་དང༌། ཆུ་བརླན་པ་དེ་དག་ཆོས་ཉིད་ལ་བརྩི་ཡི་ཡོད། ཆོས་ཉིད་ཀྱི་རིགས་པ་ཞེས་པ་དེ་དག་ནི་རང་བཞིན་ལྷན་སྐྱེས་ལ་དངོས་པོ་སོ་སོའི་གནས་སྟངས་གང་ཞིག་ཡིན་པ་དེ་གཅིག་ཤེས་དགོས་པ་ཡིན།
བྱ་བ་བྱས་པའི་རིགས་པ་ཞེས་པ་ནི། དངོས་པོ་སོ་སོའི་བྱེད་ལས་གང་དང་གང་ཞིག་ཡོད་མེད། དཔེར་ན། རྫས་སྦྱོར་རིག་པ་ ༼སྐྲདྟནདྲཔྲྤཔྱཕྲ༽ ཞེས་པ་དེ་རྣམས་འདིའི་ནང་སླེབས་ཀྱི་མེད་དམ་བསམ་གྱི་འདུག རྫས་སོ་སོའི་ནུས་པ་གང་ཞིག་ཡོད་པ་དང༌། རྫས་ཕན་ཚུན་བསྡེབས་སྐབས་ནུས་པའི་ངོ་བོ་ཇི་ལྟར་འགྱུར་གྱི་ཡོད་པ། རྫས་ཕན་ཚུལ་བསྡེབས་སྐབས་ཡང་རྫས་གསར་པ་ཞིག་ཐོན་ཡོང་གི་ཡོད། དེ་ལྟའི་དངོས་པོའི་རང་བཞིན་ལ་ཕན་ཚུན་ལྟོས་ཤིང་འབྲེལ་ནས་ཡོད་པ་ཞིག་ཡིན་སྟབས། ཕན་ཚུན་ལྟོས་པའི་སྒོ་ནས་ངོ་བོར་འགྱུར་བ་འགྲོ་བ་ཞིག་ཡོང་གི་ཡོད།
དཔེར་ན། མེ་དང་ཆུ་འཐབ་ནས་ཡང་རྣམ་པ་གསར་པ་ཞིག་ཡོང་བ་དང༌། རྫས་མི་འདྲ་བ་གཉིས་བསྡུས་ནས་རྣམ་པ་མི་འདྲ་གསར་པ་ཞིག་ཡོང་གི་རེད། དེ་ལྟར་ཕན་ཚུན་དང་ཁེར་རྐྱང་གང་ཞིག་ཡིན་ཡང་དངོས་པོ་གཅིག་གིས་རང་རང་གིས་འབྲས་བུ་གསར་པ་སྐྱེས་པ་ཞིག་ཡོང་གི་ཡོད་ལ། དེ་ལ་ལྟོས་པའི་རིགས་པ་ཞེས་རྗོད་ཀྱི་ཡོད། འབྲས་བུ་དེ་རྒྱུ་ལ་ལྟོས་པ་རེད་ཅེས་རྒྱུ་ལས་འབྲས་བུ་སྐྱེས་ཤིང༌། འབྲས་བུ་རྒྱུ་ལ་ལྟོས་པས་ན་ལྟོས་པའི་རིགས་པ་ཡིན།
དེ་དག་ནི་ ༼སྒྱཎྤསྤྱཔྱྟ རྒཎཕ༽ རང་བཞིན་ལྷན་སྐྱེས་ཀྱི་ཁྲིམས་ལྟ་བུ་ཞིག་འདུག ༼སྒྱཎྤསྤྱཔྱྟ རྒཎཕ༽ དེ་ཁས་བླངས་ཏེ། ༼སྒྱཎྤསྤྱཔྱྟ རྒཎཕ༽ དེའི་ཐོག་ནས་རང་བཞིན་ལྷན་སྐྱེས་ཀྱི་ཁྲིམས་ཀྱི་འགྲོ་སྟངས་ལྟ་བུ་དེ་གཞི་ལ་བཞག་པའི་ཐོག་ནས་འཐད་སྒྲུབ་ཅེས་པ་དེ་ཡིན། དེ་ཡིན་སྟབས་འདི་ཡིན་དགོས་པ་དང༌། འདི་ཡིན་པས་ན་འདི་ཡིན་དགོས་སོ་ཞེས་པ་ལྟ་བུ་སྟེ། ང་ཚོ་སྡུག་བསྔལ་མི་འདོད་པ་དང༌། བདེ་བ་འདོད་པ་རང་བཞིན་ལྷན་སྐྱེས་ཡིན་ཞིང༌། དེར་བརྟེན་ང་ཚོ་བདེ་བ་ཡོང་བའི་རྒྱུ་རྐྱེན་འདི་འདྲ་ཞིག་དགོས་ཤིང༌། དེ་རྐྱེན་དེ་ལ་རག་ལུས་ཀྱི་ཡོད། དེ་རྐྱེན་དེའི་དབང་གིས་ཡོང་གི་འདུག དེས་ན་ང་ཚོས་རྒྱུ་རྐྱེན་འདི་སྒྲུབ་དགོས་ཞེས་སླེབས་ཀྱི་ཡོད།
འཐད་པས་སྒྲུབ་པའི་རིགས་པ་ནི། དེ་ཡིན་སྟབས་དེ་ཡིན་དགོས་ལ༑ དེ་ཡིན་པས་ན་དེ་ཡིན་དགོས། འདི་ང་ཚོར་དགོས་ཀྱི་འདུག འདི་ང་ཚོར་དགོས་ཀྱི་མི་འདུག དེར་བརྟེན་མི་དགོས་པ་དེ་མི་ཡོང་བའི་དོན་དུ་ཕན་ཚུན་ལྟོས་པའི་ཕྱོགས་དེ་དག་ལ་བསམ་བློ་གཏོང་རྒྱུ་ཞིག་དང༌། དེ་བཞིན་བྱ་བ་བྱེད་པ་ཅེས་སོ་སོར་ནུས་པ་མི་འདྲ་བ་ཡོད་པ་དེ་དག་ཤེས་པ་ཞིག་དང༌། དེའི་རྒྱུ་འབྲས་ཀྱི་འགྲོ་སྟངས་ཤེས་པའི་ཐོག་ནས། ང་ཚོར་ཕན་པའི་དངོས་པོ་དེ་དང་དུ་བླངས། མི་འདོད་པའི་དངོས་པོ་དེ་འཕྲི་སྟེ་ཉུང་དུ་བཏང་བ་ཡོང་གི་ཡོད། སངས་རྒྱས་པའི་ཆོས་འདི་ཡིན་ལ། སངས་རྒྱས་པའི་ཆོས་འདིའི་སྟེང་ནས་ཤོད་ཀྱི་ཡོད།
བཅོམ་ལྡན་འདས་རང་ཉིད་ཀྱང་རིགས་པ་བཞིའི་འགྲོ་སྟངས་ཀྱི་ཐོག་ནས། བཅོམ་ལྡན་རང་ཉིད་ཀྱིས་རང་ཉིད་ཀྱི་བསམ་བློར་འགྱུར་བ་གཏོང་རྒྱུ་ཞིག་དང༌། གསལ་རིག་གི་ཤེས་པ་ཞིག་ཡོད་པ་དང༌། དེ་ལ་མི་མཐུན་པ་མང་པོ་དང༌། མི་མཐུན་པ་དེའི་ནང་དུ་འགལ་ཟླ་ཡང་མང་པོ་ཞིག་ཡོད། ཕྱི་དངོས་པོར་འགལ་ཟླ་མང་པོ་ཡོད་པས་ན་འགྱུར་བ་འགྲོ་ཡི་ཡོད། འགལ་ཟླ་མེད་ན་འགྱུར་བ་འགྲོ་ཐབས་མེད། དེ་བཞིན་ནང་ཤེས་པར་ཆ་བཞག་ཀྱང༌། འགལ་ཟླ་ཡོད་པས་ཤེས་པ་ལ་འགྱུར་བ་ཕྱིན་པ་ལས། འགལ་ཟླ་མེད་པར་ཤེས་པར་འགྱུར་བ་འགྲོ་རྒྱུ་མེད། འགལ་ཟླ་གང་འདྲ་ཞིག་རེད་དམ་ཞེ་ན། ཕྱི་གཟུགས་ཅན་ཆོས་ཀྱི་འགལ་ཟླ་དེ་ནུས་པ་མང་པོ་ཞིག་གི་ཐོག་ནས་ཡོང་བ་བཤད་ཐུབ་པ་ཡིན། དཔེར་ན། ཚ་གྲང་གཉིས་འགལ་ཟླ་ཡིན་ལ། དེ་གཉིས་ནི་རྒྱུན་གཅིག་ཏུ་གནས་མི་ཐུབ་པའི་འགལ་བ་རེད། སྣང་བ་དང་མུན་པ་གཉིས་ཀྱང་འགལ་བ་རེད། དེ་གཉིས་ཀྱང་དུས་གཅིག་ཏུ་གནས་མི་ཐུབ་པའི་འགལ་བ་སླེབས་ཡོང་གི་ཡོད། ནང་གི་ཤེས་པར་གཟུགས་ཅན་གྱི་ཆོས་ལྟར་འགལ་བ་བརྩི་ས་མེད་ཀྱང༌། འཛིན་སྟངས་འགལ་བ་ཆགས་ཀྱི་ཡོད། གཅིག་གིས་ཡག་པོ་རེད་ཅེས་འཛིན་པའི་བློ་དེ་དང༌། དེ་སྡུག་པོ་རེད་ཅེས་འཛིན་པའི་བློ་གཉིས་འཛིན་སྟངས་འགལ་བ་ཡིན་ཞིང༌། དམིགས་པ་ཡུལ་གཅིག་ལ་དམིགས་ནས་དུས་གཅིག་ལ་འདི་ཡག་པོ་རེད། འདི་སྡུག་ཅག་རེད་ཅེས་འཛིན་པ་གཉིས་པོ་འགལ་བ་རེད།
ཚུར་བསམ་བློ་གཏོང་སྐབས། ཉམ་ཐག་པའི་སེམས་ཅན་ལ་དམིགས་ནས་སྙིང་རྗེ་བསམ་པའི་བརྩེ་བ་དེ་དང༌། སེམས་ཅན་དེ་ལ་དམིགས་ནས་དེ་སྡུག་པ་ཞིག་བྱུང་ན་བསམ་པའི་སྡང་བའི་སེམས་གཉིས་འཛིན་སྟངས་འགལ་བ་རེད། དེར་བརྟེན་གཞི་དངོས་པོའི་གནས་ཚུལ་ལ་ནང་གི་ཤེས་པར་འགལ་ཟླ་མང་པོ་ཞིག་ཡོད་པས་ན། ཕྱིའི་འགལ་ཟླ་དཔེར་ན། ཚ་བའི་རེག་པ་ཤུགས་ཇེ་ཆེར་འགྲོ་སྐབས་གྲང་བའི་རེག་པ་ཇེ་ཉུང་དུ་འགྲོ་བ་དང༌། སྣང་བ་ཤུགས་ཇེ་ཆེར་འགྲོ་སྐབས་མུན་པ་ཤུགས་ཇེ་ཆུང་དུ་འགྲོ་བ། སྣང་བ་ཇེ་ཉུང་དུ་འགྲོ་བའི་སྟབས་ཀྱིས་མུན་པ་ཤུགས་ཇེ་ཆེར་འགྲོ་བ་ལྟར། ནང་ཤེས་པར་འགལ་བའི་བློ་གཉིས་དམིགས་པ་སེམས་ཅན་ལ་དམིགས་ནས་སྡང་བའི་སེམས་ཤུགས་ཇེ་ཆེར་ཕྱིན་ན། དེ་ལ་དམིགས་པའི་བྱམས་པའི་སེམས་དེ་ཡོང་མི་ཐུབ་པ་དང༌། སེམས་ཅན་དེ་ལ་དམིགས་ནས་བྱམས་པའི་བློ་ཤུགས་ཆེ་རུ་ཕྱིན་ན། དེ་ལ་དམིགས་ནས་ཁོང་ཁྲོའི་བློ་ཡོང་མི་ཐུབ་པ་ཆགས་ཀྱི་ཡོད།
དེར་བརྟེན་དངོས་ཡོད་གནས་ཚུལ་ལ་འགལ་བ་ཡོད་པའི་འགྱུར་བ་ཆོས་ཉིད་ཀྱི་རིགས་པ་དང༌། ལྟོས་པའི་རིགས་པ། བྱ་བ་བྱས་པའི་རིགས་པ་དེ་དག་གི་འོག་ནས་འཐད་སྒྲུབ་ཀྱི་རིགས་པ་སྟེ། བདེ་བ་འདོད་པ་དང༌། སྡུག་བསྔལ་མི་འདོད་པ་དེ་དག་གཞི་ལ་བཞག བདེ་བ་འདོད་པ་དང༌། སྡུག་བསྔལ་མི་འདོད་པ་ནི་འགྲེལ་བཤད་གང་ཡང་རྒྱབ་མི་དགོས་པར་རང་གི་ངང་གིས་ཡོད་པ་རེད། དེ་གཞི་ལ་བཞག་པའི་ཐོག་ནས་བདེ་སྡུག་ལ་འབྲེལ་བ་ཡོད་པའི་ཕྱི་ཡི་དངོས་པོ་དང༌། ནང་གི་ཤེས་པ་གཉིས་ཀའི་ནང་བདེ་སྐྱིད་ཡོང་བའི་མཐུན་རྐྱེན་དེ་བསྒྲུབ་རྒྱུ་ཞིག་དང༌། བདེ་སྐྱིད་ལ་གནོད་ཅིང་སྡུག་བསྔལ་སྟེར་མཁན་གྱི་འགལ་རྐྱེན་དེ་དག་ཉུང་དུ་གཏོང་བ་དེ་འོས་པ་དང༌། ང་ཚོར་ཐོབ་ཐང་ཡོད་པ་རེད། དེས་ན། བཅོམ་ལྡན་འདས་རང་ཉིད་ཀྱང་རིགས་པ་བཞིའི་སྒོ་ནས་དགོངས་པ་བཞེས་ཏེ། བསམ་བློར་འགྱུར་བ་རིམ་གྱིས་ཐེབས་ནས་འདི་ལྟར་སྐྱོན་ཀུན་ཟད་ཡོན་ཏན་ཀུན་ལྡན་བྱུང་ཞིང༌། དེའི་སྐོར་གཤམ་དུ་ཐོན་རྒྱུ་རེད།
དྲི་མ་ཟད་ཐུབ་རྒྱུ་ཡོད་དང་མེད་ཅེས་པ་ནི། ཧ་ཅང་གི་རྙོག་དྲ་ཚ་པོ་རེད། ཆགས་སྡང་ཆུང་དུ་འགྲོ་བ་ང་ཚོའི་ཐ་མལ་པའི་མྱོང་བ་འདི་ལྟ་བུས་ཤེས་ཐུབ་ཀྱི་འདུག་ཀྱང༌། ཆགས་སྡང་གཏན་དུ་ཟད་ཐུབ་མིན་ནི་བསམ་བློ་ཧ་ལས་པ་ཞིག་བཏང་ན་ལས། ལམ་སེང་ཤེས་ཐུབ་རྒྱུ་ཁག་པོ་རེད། མདོ་དོན་སངས་རྒྱས་བཅོམ་ལྡན་འདས་རང་ཉིད་ཀྱང་ག་ལེར་སྐྱོན་ཇེ་ཉུང་དང༌། ཡོན་ཏན་ཇེ་ཆེར་ཕྱིན་པའི་ཐོག་ནས་སྤངས་རྟོགས་མཐར་ཕྱིན་པ་ཞིག་ཆགས་པ་ལས། གང་ཡང་མ་བྱས་པར་ཐོག་མ་ནས་བྱུང་བ་གཅིག་ཀྱང་མེད། དེ་ནི་སངས་རྒྱས་པའི་འགྲོ་སྟངས་ཡིན།
འཇིག་རྟེན་བཀོད་པ་པོ་འདོད་མཁན་གྱི་དཀོན་མཆོག་ཅེས་བརྗོད་པ་ཡིན་ན། དེ་ནི་གནས་ཚུལ་ཐ་དད་རེད། ཡེ་གདོད་མ་ནས་དཀོན་མཆོག་ཅིག་ཡོད་པར་བཤད་དེ། དེས་འཇིག་རྟེན་བཀོད་པ་རེད་ཅེས་ཤོད་ཀྱི་ཡོད། སངས་རྒྱས་པས་དེ་ལྟར་མིན་པར་སངས་རྒྱས་པའི་ཆོས་ཀྱིས་བརྟག་དཔྱད་བྱས་ཏེ༑ ཇི་ལྟ་ཇི་སྙེད་ཀྱི་ཆོས་གང་ཞིག་ཡིན་ན་ཡང༌། ཡིན་ལུགས་གཏན་ལ་ཕབ་པ་ཞིག་ཆགས་ཡོད་ལ། ཚན་རིག་པས་ཀྱང་ཡིན་ལུགས་གཏན་ལ་ཕབ་ཀྱི་ཡོད་པས་ན་འགལ་བ་གང་ཡང་མེད། དེར་བརྟེན་ཚན་རིག་པ་དང་འབྲེལ་བ་བྱས་ན། འགལ་བ་གང་ཡང་མི་འདུག་བསམ་སྟེ་འདི་ལྟར་འབྲེལ་བ་བྱས་པ་རེད།
མཚམས་རེ་མི་ཁ་ཤས་ཀྱིས་ནང་པས་ཚན་རིག་ལ་དོ་སྣང་བྱེད་པ་དེ་གང་ཞིག་རེད་དམ་ཞེས་ཡ་མཚན་མཚན་བྱས་ཏེ་སྐད་ཆ་དྲིས་ཀྱི་འདུག ནང་པས་དངོས་ཡོད་བདེན་པའི་གནས་ཚུལ་གང་ཞིག་ཡོད་པ་དེ་འཚོལ་གྱི་ཡོད་ལ༑ ཚན་རིག་པས་ཀྱང་དངོས་ཡོད་གནས་ཚུལ་དེ་འཚོལ་གྱི་ཡོད། བདེན་པའམ་དངོས་ཡོད་གནས་ཚུལ་དེ་ང་ཚོས་འཚོལ་གྱི་ཡོད་པ་རེད། དེས་ན་ནང་པ་དང་ཚན་རིག་པ་གཉིས་ཀ་བདེན་པའམ་དངོས་ཡོད་གནས་ཚུལ་འཚོལ་མཁན་གཅིག་པ་རེད། དེར་བརྟེན་འགལ་བ་མེད་སྟབས་འབྲེལ་བ་བྱེད་དགོས་ཤིང༌། དེས་ན་ང་ཚོས་ཀྱང་ཚན་རིག་ལ་དོ་སྣང་ཡོང་གི་ཡོད་ཅེས་དེ་ལྟར་རྗོད་ཀྱི་ཡོད་ལ། འགྲོ་སྟངས་དེ་འདྲ་ཡིན་པས་འགལ་བ་གང་ཡང་མེད།
ད་ལྟ་ཕན་ཆད་ལོ་ངོ་ཉི་ཤུ་ཙམ་ཕྱིན་པའི་རིང་ལ། ཚན་རིག་པ་དང་འབྲེལ་བ་བྱས་ཏེ་རིམ་པ་གང་འདྲ་ཞིག་ལ་སླེབས་ཡོད་དམ་ཞེ་ན། དངོས་ཁམས་རིག་པ་དང༌། དེ་བཞིན་ཀླད་པའི་རྣམ་གཞག་ཚན་རིག་གིས་རྙེད་པ་དེ་དག་ཧ་ལས་ཤིང༌། དངོས་གནས་ངོ་མཚར་སྐྱེ་བའི་གནས་རེད། ནང་པས་གསུང་གི་ཡོད་ཀྱང་དེ་དག་ཧ་ཅང་རགས་པ་རེད། ཚན་རིག་པ་བཤད་པ་དེ་དག་ཧ་ལས་པ་རེད། དེར་བརྟེན་ང་ཚོ་སངས་རྒྱས་པའི་ཆོས་པ་ཞིག་གི་ངོས་ནས། ཚན་རིག་གི་འགྲེལ་བཤད་དེ་དག་ཤེས་དགོས་པ་དེ་ཧ་ཅང་གི་གལ་འགངས་ཆེན་པོ་རེད། དངོས་ཁམས་རིག་པ་དང༌། ལྷག་པར་རྫས་རྡུལ་ཕྲ་མོའི་སྟེང་དུ་སླེབས་སྐབས། ཚན་རིག་པའི་འགྲེལ་བཤད་ཧ་ཅང་གི་ཡག་པོ་རེད་འདུག དེ་དག་ཚང་མ་བརྟག་དཔྱད་བྱས་ཏེ་རྙེད་ནས་ཤོད་ཀྱི་ཡོད་པ་ལས། རང་དགར་ཚོད་དཔག་བྱས་ཏེ་བཤད་པ་རྩ་བ་ནས་མིན།
སྤྱིར་སེམས་ཁམས་རིག་པ་དང༌། ལྷག་པར་ཚོར་བ་དྲག་པོ་ཡོད་པའི་རྣམ་པར་རྟོག་པ། དཔེར་ན། ཆགས་སྡང་ལ་སོགས་པ་དེ་དག་གི་སྟེང་དུ་སླེབས་སྐབས། སངས་རྒྱས་པའི་འགྲེལ་བཤད་བརྒྱབ་པ་དེ་དག་ཧ་ཅང་གི་ཕྱུག་པོ་རེད། དེ་བཞིན་དེ་དག་ཇི་ལྟར་བྱས་ཏེ་འགྱུར་བཅོས་གཏོང་ཚུལ་དང༌། དེ་དག་ལ་གཉེན་པོ་བསྟེན་ཐབས་ཇི་ལྟར་བྱེད་ཚུལ། དེ་དག་སྤྱི་རྒྱ་གར་གནའ་རབས་ཀྱི་ཆོས་སྡེ་ཁག་དང༌། དེའི་ནང་ཚན་ནས་སངས་རྒྱས་པའི་ཆོས་འདི་ཧ་ཅང་གི་ཟབ་པོ་དང༌། སྤུས་དག་པོ་འདུག་ཅིང༌། དེར་བརྟེན་ཚན་རིག་པ་སྡེ་ཚན་དེའི་ནང་དུ་ཡོད་པ་དེ་དག་གིས་ནང་པའི་ཆོས་ནས་འགྲེལ་བཤད་གང་འདྲ་ཡོང་གི་ཡོད་མེད་དང༌། ནང་པའི་ཆོས་ནས་ཉམས་མྱོང་ཇི་ལྟར་ཡོད་མེད་ཀྱི་ཐོག་ལ་དོ་སྣང་ཆེན་པོ་བྱེད་ཀྱི་ཡོད།
དེར་བརྟེན་དེང་སྐབས་ཚན་རིག་པའི་ནང་ནས་ནང་ཆོས་ཀྱི་འགྲེལ་བཤད་རྒྱབ་པ་དེར་དོ་སྣང་ཇེ་ཆེར་ཕྱིན་ཏེ། དེང་འཛམ་གླིང་འདིའི་སྟེང་བློ་གཟུ་བོར་གནས་པའི་ཚན་རིག་པ་སྙན་གྲགས་ཅན་མང་པོ་ཞིག་གིས་སྤྱིར་སངས་རྒྱས་པའི་ཆོས་དང༌། ཡང་སྒོས་བོད་ཀྱི་སངས་རྒྱས་པའི་ཆོས་ལ་དོ་སྣང་གསར་པ་སླེབས་པ་འདི་ཆགས་ཀྱི་ཡོད། ཚན་རིག་པ་དེ་དག་གིས་ཆོས་བྱེད་ཀྱི་ཡིན་ཞེས་རྗོད་ཀྱི་མེད་ལ། སྐྱེ་བ་ཕྱི་མའི་དོན་དུ་ཆོས་བྱེད་པའི་སྐད་ཆ་ཡང་ཤོད་ཀྱི་མེད་ཅིང༌། མིའི་རྣམ་དཔྱོད་ཀྱིས་དངོས་པོའི་གནས་ལུགས་གཏན་ལ་ཕབ་པ་ལ། སངས་རྒྱས་པའི་ཆོས་ཀྱིས་ཕན་ཐོགས་ཡོད་པ་ཞིག་མཐོང་སྟེ་དེར་དོ་སྣང་བྱེད་ཀྱི་ཡོད་པ་རེད།
འདི་འཕྲོས་བཤད་ཡིན་ཀྱང༌། བཤད་འདོད་པ་ཞིག་ལ། ཚན་རིག་གིས་སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་ཀྱི་རྣམ་གཞག་བཤད་སྐབས། རྩ་བ་རྡུལ་ཕྲ་རབ་ལ་བརྟེན་ནས་སྣོད་འདི་རིམ་བཞིན་ཆགས་ཡོང་བ་འདི་ནི་ཚན་རིག་པས་བཤད་པ་དང༌། ནང་པའི་གཞུང་ནས་བཤད་པ་གཉིས་གཅིག་མཚུངས་སུ་འགྲོ་ཡི་ཡོད། སྣོད་ཀྱི་འཇིག་རྟེན་དང་བཅུད་ཀྱི་འཇིག་རྟེན་གཉིས་ལས། སྣོད་ཀྱི་སྡུག་བདེན་བཤད་སྐབས། འཛམ་བུ་གླིང་གླིང་བཞི་གླིང་ཕྲན་སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་དང༌། བྱེ་བྲག་ཏུ་འཛམ་གླིང་གཅིག་བཤད་སྐབས། གླིང་བཞི་གླིང་ཕྲན་དང་དབུས་སུ་རི་རབ། ཉི་ཟླའི་འཁོར་འགྲོས་བཅས་མངོན་པ་མཛོད་ནས་གསུངས་པ་ཞིག་ཡོད། མངོན་པ་མཛོད་ཀྱི་གནས་གསུམ་པའི་སྐབས་ནས་གསུངས་པའི་འཇིག་རྟེན་གྱི་ཁམས་དེ་དང༌། ད་ལྟ་ཚན་རིག་གི་ཐོག་ནས་དངོས་སུ་མཐོང་བ་གཉིས་འགལ་བ་རེད། ད་ལྟ་དངོས་སུ་མཐོང་བ་དེ་ཚད་འཇལ། དཔེར་ན། ང་རང་ཚོ་སུ་ཞིག་གནམ་གྱི་གུང་དུ་ཕྱིན་ཏེ། དཔེར་ན་ ༼ྔསྣྲཎཏྲྟ སྐྲཔྱཎཐྤ ༽ ནང་ཟླ་བའི་གྲོང་ཁྱེར་དུ་ཕྱིན་ནས་མར་འཛམ་གླིང་ལ་བལྟས་ན། འཛམ་གླིང་ཧྲིལ་པོ་འདི་དག་གསལ་པོ་མཐོང་རྒྱུ་ཡོད། དེར་བརྟེན་གལ་ཏེ་ད་ལྟ་ཚན་རིག་གི་ཐོག་ནས་དངོས་སུ་མཐོང་བ་འདི་ཁས་མི་ལེན་པར་མངོན་པ་ནས་བཤད་པའི་འཛམ་གླིང་དེར་ཡིད་ཆེས་བྱས་ཏེ་བསྡད་ན་མངོན་སུམ་ལ་བསྙོན་རྒྱུ་རེད། དེ་ལྟར་བྱས་ན་རྗེ་རིན་པོ་ཆེས་ལེགས་བཤད་སྙིང་པོའི་དབུར། རིགས་པ་དང་འགལ་བའི་གྲུབ་མཐའ་ཁས་ལེན་ན། སྨྲ་བ་པོ་ཚད་མའི་སྐྱེས་བུར་མི་རུང་བའི་ཕྱིར་ཞེས་པ་ལྟར་ཆ་འཇོག་འཕེར་བའི་མི་ཞིག་བྱེད་དགོས་བྱུང་ན། བདེན་དོན་བཤད་དགོས་ལ། རྒྱབ་བརྟེན་གྱི་ཚད་མ་ཡོད་ན་བདེན་པ་རེད། རྒྱབ་བརྟེན་གྱི་ཚད་མ་མེད་ན་བདེན་པ་མིན་པས་རྒྱབ་བརྟེན་གྱི་ཚད་མ་མེད་པ་ཞིག་ཡིན་ན་རིགས་པས་གནོད་ཡོང་གི་ཡོད། དེར་བརྟེན་རིགས་པ་དང་འགལ་བའི་གྲུབ་མཐའ་ཁས་ལེན་ན་ཞེས་གསུངས་སྐབས། ཚད་མས་གནོད་པ་ཡོད་པའི་གྲུབ་མཐའ་ཞིག་ཁས་ལེན་ན་སྨྲ་བ་པོ་ཚད་མའི་སྐྱེས་བུར་མི་རུང་ཞེས་གསུངས་པ་རེད།
དེས་ན་རང་གི་དམ་བཅའ་གང་ཞིག་དངོས་སུམ་ལ་བསྙོན་དགོས་པ་ཆགས་ན་དེ་ནི་ཧ་ཅང་གི་གླེན་རྟགས་ཚ་པོ་ཞིག་རེད། དེ་ནི་རྩ་བ་ནས་ཡོང་ཤེས་ཐབས་མེད་ཅིང༌། ངས་འདི་ཁས་ལེན་གྱི་མེད། ངས་ནམ་རྒྱུན་བཀའ་ཆོས་མང་པོའི་ནང་དུ་བཤད་ཡོད། ཁ་ཤས་གང་ཞིག་དགོངས་ཀྱི་ཡོད་དམ། ཏཱ་ལའི་བླ་མ་ཡང་ཤེས་རབ་འཆལ་འདུག་དགོངས་ཀྱི་མེད་དམ། གང་ལྟར་མངོན་པ་མཛོད་ནས་གསུངས་པ་ནི། དེའི་ཚེ་དེའི་དུས་རྒྱ་གར་གྱི་ནང་གྲགས་ཚོད་དང་བསྟུན་ནས་གསུངས་པ་རེད་ཅེས་ཤོད་ཀྱི་ཡོད། སློབ་དཔོན་དབྱིག་གཉེན་བསམ་གྱིས་མི་ཁྱབ་པའི་མཁས་པའི་དབང་པོ་རེད། མཁའ་མཉམ་མ་ལས།
དགུ་བཅུ་གོ་དགུ་འབུམ་སྡེའི་གཞུང་རྣམས་ཀྱིས། །
གང་གི་བློ་གྲོས་མགུལ་པ་རབ་བརྒྱན་ཅིང༌། །
འཛམ་གླིང་འདི་ན་ཀུན་མཁྱེན་གཉིས་པར་གྲགས། །
མཁས་མཆོག་དབྱིག་གཉེན་ཞབས་ལ་ཕྱག་འཚལ་ལོ། །
ཞེས་ང་ཚོས་ཧ་ཅང་གི་རྩ་ཆེན་པོར་བརྩི་ཡི་ཡོད་ཀྱང༌། ད་ལྟ་མངོན་སུམ་ལ་བསྙོན་དགོས་པའི་གནས་ཚུལ་ཆགས་ན། དེ་བཞག་རྒྱུ་ལས་ཁས་ལེན་ཐབས་མེད། དཔེར་ན། བཅོམ་ལྡན་འདས་རང་ཉིད་ཀྱི་བཀའ་ལའང༌། དེ་སྒྲ་ཇི་བཞིན་པ་མ་རེད་ཅེས་ཕར་བཞག་དགོས་ཀྱི་འདུག་ལ། རང་རྒྱུད་པ་མན་ཆད་ཀྱིས་མདོ་སྡེ་དགོངས་འགྲེལ་རྩ་ཆེན་པོར་བརྩི་བ་གནང་གི་ཡོད་ཀྱང༌། དཔལ་ལྡན་ཟླ་བ་གྲགས་པས། དབུ་མ་འཇུག་པ་ལས།
རྣམ་པ་དེ་ལྟའི་མདོ་སྡེ་གཞན་ཡང་ནི། །
དྲང་དོན་ཉིད་དུ་ལུང་འདིས་གསལ་བར་བྱེད། །
ཅེས་གསུངས་པ་ལྟར། རང་འགྲེལ་གྱི་ནང་དུ་མདོ་སྡེ་དགོངས་འགྲེལ་ལ་སོགས་པ་ཞེས་བཀོད་འདུག་ཅིང༌། དེར་བརྟེན་དཔལ་ལྡན་ཟླ་བ་གྲགས་པས་མདོ་སྡེ་དགོངས་འགྲེལ་བཅོམ་ལྡན་འདས་ཀྱི་བཀའ་ཡིན་ཡང༌། དེ་སྒྲ་ཇི་བཞིན་པར་ཁས་ལེན་རྒྱུ་མེད་ཅེས་བཞག་པ་གནང་གི་ཡོད། དེར་བརྟེན་ང་རང་ཚོས་ཀྱང་དེ་བཞིན་བྱས་ཏེ། དངོས་ཡོད་གནས་ཚུལ་དང་རྒྱབ་འགལ་དུ་འགྲོ་ཡི་ཡོད་ན། དེ་འཇོག་རྒྱུ་ལས་ཁས་ལེན་ཐབས་རྩ་བ་ཉིད་ནས་མེད།
དེ་ཡང་ང་ཚོས་ཚན་རིག་ནས་བཤད་པའི་སྐད་ཆ་ཁོ་ན་མིན་པར། ད་ལྟ་ཚན་རིག་ནས་དངོས་སུ་བཤད་པ་དེ་དང༌། མངོན་པ་མཛོད་ནས་གསུངས་པ་གཉིས་བསྡུར་ནས་བསམ་བློ་བཏང་ན། ང་ཚོས་མ་དམིགས་པའི་དགག་རྟགས་ཤོད་སྐབས། སྣང་རུང་མ་དམིགས་པའི་རྟགས་དང༌། མི་སྣང་བ་མ་དམིགས་པའི་རྟགས་བཅས་ལས། སྣང་རུང་མ་དམིགས་པའི་རྟགས་ཤོད་སྐབས། དགག་བྱ་དེ་ཉིད་གལ་སྲིད་ཡོད་པ་ཞིག་ན། སྣང་དུ་རུང་བ་ཞིག་ལ་སྣང་དུ་མི་རུང་ན་མེད་པར་ཐག་བཅད་དགོས་ཤིང༌། དགག་བྱ་དེ་འཚོལ་མཁན་གྱིས་ཡོད་ན་ངེས་པར་རྙེད་ཐུབ་མཁན་གྱིས་འཚོལ་མཁན་གྱིས་བཙལ་ནས་མ་རྙེད་ན་མེད་པར་ཐག་བཅད་དགོས་པ་རེད།
དཔེར་ན། རི་རབ་ལ་ཆ་བཞག་ན། སྣང་རུང་མ་དམིགས་པ་ཕལ་ཆེར་རེད། རི་རབ་ཀྱི་གྲིབ་མ་ང་ཚོས་ལོངས་སྤྱོད་ཀྱི་ཡོད་པའི་ཁུལ་རེད། གྲིབ་མ་དེ་ང་ཚོར་མངོན་གྱུར་དུ་མཐོང་རྒྱུ་ཡོད་པ་དང༌། གྲིབ་མ་དེ་གང་ལས་ཡོང་བའི་རི་རབ་དེ་མཐོང་བའི་ཡུལ་ལས་འདས་པ་ཞིག་ལ་བརྩི་དགོས་བྱུང་ན་ཁག་པོ་རེད། དེར་བརྟེན་རི་རབ་ཡོད་ན་སྣང་དུ་རུང་དགོས་ལ། སྣང་དུ་རུང་བ་དེ་ཇི་ལྟར་བཙལ་ན་ཡང༌། ཕྱོགས་བཞི་མཚམས་བརྒྱད་སྟེང་འོག་བར་གསུམ་གང་ནས་བཙལ་ཀྱང་རི་རབ་དེ་བརྙེད་ཀྱི་མེད། དེས་ན་སྣང་རུང་མ་དམིགས་པ་རེད།
དེ་བཞིན་དུ་མངོན་པ་མཛོད་ནས་གསུངས་པའི་ཉིན་མཚན་གྱི་འགྲོ་སྟངས་དེ་དག་དང༌། ད་ལྟ་ང་ཚོས་དངོས་སུ་མཐོང་བ་གཉིས་པོ་དེ་ཡང་འགལ་བ་འདུག་ཅིང༌། དེ་བཞིན། མངོན་པ་མཛོད་ལས།
ཉི་ཟླ་ལྷུན་པོའི་ཕྱེད་ནའོ། །དཔག་ཚད་ལྔ་བཅུ་གཅིག་དང་བཅས། །
ནམ་ཕྱེད་ཉི་མ་ནུབ་པ་དང༌། །ཉི་མ་ཕྱེད་དང་འཆར་དུས་གཅིག །
ཅེས་གསུངས་པ་དེ་དག་ནི་ད་ལྟ་དངོས་སུ་འཛམ་གླིང་འདི་ནས་ཟླ་བ་བར་དུ་བར་ཐག་རིང་ཐུང་ཇི་ཙམ་ཡོད་དམ། དེ་ནི་ཡག་པོ་མི་དྲན་ན་ཡང༌། ཕལ་ཆེར་མལ་ལེ་འབུམ་གཅིག་ལྷག་ཙམ་ཞིག་ཡོད། དེ་བཞིན་འཛམ་གླིང་ནས་ཉི་མ་བར་མལ་ལེ་ས་ཡ་དགུ་བཅུ་གོ་གསུམ་ཡིན་པ་དེ་ངས་དྲན་གྱི་འདུག ཧ་ཅང་གི་ཐག་རིང་པོ་ཡོད། ཐག་རིང་པོ་ཡོད་སྟབས་ཉི་མ་དེ་ཟླ་བའི་ཆེ་ཆུང་ཙམ་ལས་ང་ཚོས་མཐོང་གི་མེད། དེས་ན། སློབ་དཔོན་དབྱིག་གཉེན་གྱིས།
དཔག་ཚད་ལྔ་བཅུ་གཅིག་དང་བཅས། །
ཞེས་ཟླ་བའི་ཆེ་ཆུང་དེ་དཔག་ཚད་ལྔ་བཅུ་དང༌། ཉི་མའི་ཆེ་ཆུང་དེ་དཔག་ཚད་ལྔ་བཅུ་ང་གཅིག་ཏུ་གསུངས་པ་ནི། བསྟན་བཤིག་སློང་མཁན་ལྟ་བུ་ཞིག་རེད། ཟླ་བ་དང་ཉི་མ་གཉིས་ཐག་ཉེ་རིང་ཆེན་པོ་ཤོར་བ་དེས། ང་ཚོས་འདི་ནས་མཐོང་སྐབས་ཆེ་ཆུང་གཅིག་པ་ལྟ་བུ་ཞིག་མཐོང་གི་ཡོད་པ་ལས། དངོས་ཡོད་གནས་ཚུལ་ལ་ཉི་མ་དེ་ཧ་ཅང་གི་ཆེན་བ་ཡོད། ངས་གྲངས་ཀ་དེ་ད་ལྟ་བརྗེད་འདུག འདི་ནི་མངོན་པ་མཛོད་ནས་གསུངས་པ་དེ་དང༌། དངོས་སུ་རྙེད་པ་གཉིས་བསྡུར་སྐབས། འགལ་བ་ཆགས་ཡོང་གི་ཡོད་པས་འགལ་ཟླ་དམིགས་པ་རེད།
ཡང་ངོ་བོ་འགལ་དམིགས་དང༌། རྒྱུ་འགལ་དམིགས། འབྲས་བུ་འགལ་དམིགས་ཞེས་སོགས་མང་པོ་ཞིག་ཤོད་ཀྱི་ཡོད། དེ་དག་ལ་བསམ་བློ་ཞིག་གཏོང་སྐབས། དངོས་གནས་རང་བཞིན་འགལ་དམིགས་རེད། གང་ལྟར་ཆེ་ཆུང་གི་ཚད་སོགས་དངོས་སུ་མཐོང་བ་དང༌། མངོན་པ་མཛོད་ནས་གསུངས་པ་གཉིས་འགལ་བ་ཆགས་སྟབས། མངོན་པ་མཛོད་ནས་གསུངས་པ་དེའི་འགལ་བ་ཞིག་དངོས་སུ་མཐོང་གི་ཡོད། དེར་བརྟེན་དེ་ཁས་བླངས་ཐུབ་ཀྱི་མེད།
མདོར་ན་མངོན་པ་མཛོད་ནས་གསུངས་པའི་རྣམ་གཞག་དེ་དང༌། དེ་ལས་ཚད་དང་དབྱིབས་སོགས་འགལ་བ་ཞིག་ང་ཚོས་དངོས་སུ་མཐོང་བས་ན་དེ་ཁས་བླང་ཐབས་མེད། དེར་བརྟེན་ང་ཚོས་མ་དམིགས་པའི་རྟགས་བཤད་པའི་འགྲོ་སྟངས་དེ་བཞིན་དེད་ནས་ཕྱིན་ན། རི་རབ་ཁས་བླངས་ཐབས་རྩ་བ་ནས་མེད། དེས་ན་ངས་རི་རབ་ཁས་ལེན་གྱི་མེད་ཅེས་ཤོད་ཀྱི་ཡོད། ཆོས་པ་ཁ་ཤས་སེམས་འཁྲལ་ལངས་པའི་ཉེན་ཁ་ཡོད། མཌཎལ་འབུམ་གཅིག་བསགས་པ་ཡིན། རི་རབ་མེད་ན་ཆགས་སྒོ་སླངས་སོང་བསམ་པ་དེ་འདྲ་དྲན་རྒྱུའི་ཉེན་ཁ་ཡོད། དེ་འདྲའི་བསམ་བློ་གཏོང་དགོས་དོན་མེད། དེ་ནི་ཁ་སང་བརྗོད་པ་ལྟར། ལུས་ལོངས་སྤྱོད་དགེ་རྩ་དང་བཅས་པ་དབུལ་ནས་རང་ཉིད་ཚོགས་གསོག་རྒྱུའི་དོན་དུ་བློས་བསླངས་ཏེ།
བདག་པོས་བཟུང་དང་མ་བཟུང་དང༌། །
ཞེས་གསུངས་པ་ལྟར་བྱས་ཏེ། བློས་བསླངས་ཏེ་དབུལ་བ་ལས། རི་རབ་ཡོད་ཀྱང་རུང་མེད་ཀྱང་རུང་ཁྱད་པར་གང་ཡང་མེད། དེ་ལྟའི་ཆགས་སྒོ་བསླངས་སོང༌། ངའི་ཟླ་བ་མང་པོ་འཕྲོ་བརླག་ཏུ་ཕྱིན་སོང་བསམ་པ་ལྟ་བུའི་བསམ་བློ་རྩ་བ་ནས་གཏོང་དགོས་དོན་མེད།
ངས་དཔེར་བརྗོད་ཅིག་བརྒྱབ་ན། རྒྱ་གར་གྱི་མ་དྷེ་པ་དྡེ་ཤི་གཞིས་ཆགས་ཆུང་ཆུང་ཡིན་པས་བུ་གསོ་ཁང་གི་སློབ་གྲྭ་དང་བསྡུར་ན་སློབ་གྲྭ་ཆུང་ཆུང་དང་མཐུན་རྐྱེན་སྐྱོ་པོ་རེད། སྔར་ང་སློབ་གྲྭ་དེར་སླེབས་པའི་སྐབས་ཤིག་ལ། ཁོང་ཚོའི་འཛིན་གྲྭའི་སྒོ་འགྲམ་དེར་ཚན་རིག་གི་འགྲེམས་སྟོན་མེ་འབར་སྟངས་དང༌། རླུང་གི་འགྲོ་སྟངས། ཉི་ཟླ་གཟའ་འཛིན་སོགས་ཀྱི་འགྲེམས་སྟོན་ཆུང་ཆུང་ཞིག་བྱས་འདུག ཕྲུ་གུ་བུ་མོ་བཅུ་ཙམ་བྱས་པ་ཆུང་ཆུང་ཧ་ཅང་གི་གྱོང་པོ་ཞིག་འདུག བུ་མོ་དེས་ང་ཚོ་བོད་པ་ཚོས་ཉི་མ་གཟའ་འཛིན་ཡོང་སྐབས། སྒྲ་གཅན་གྱིས་བཟས་པ་རེད་ཅེས་རྗོད་ཀྱི་ཡོད་པ་དེ་མ་རེད་ཅེས་ཟེར། ཧ་ཅང་གི་སྙིང་པོ་རྗེ་པོ་རེད། འགྲེལ་བཤད་རྒྱབ་ས་དེ་རྒྱལ་བ་རིན་པོ་ཆེ་ལ་རྒྱབ་ཀྱི་ཡོད་ཅིང༌། ང་ལོ་ཆེ་ཞིང་དེའི་ལོར་ང་ལོ་བདུན་ཅུ་མ་ཟིན་ཙམ་ཞིག་རེད། ང་མི་རྒན་ཞིག་ལ་གཞིས་ཆགས་བུ་མོ་ཆུང་ཆུང་ཞིག་གིས། ཧ་ཅང་དོ་ནན་བྱས་ཏེ་ང་ཚོ་བོད་པས་ཉི་ཟླ་གཟའ་འཛིན་ཞེས་པ་དེ་སྒྲ་གཅན་གྱིས་བཟས་པ་རེད་ཅེས་བརྗོད་པ་དེ་མ་རེད། དེ་ནི་ཉི་ཟླའི་བར་དུ་འཛམ་གླིང་སླེབས་པ་དང༌། དེ་བཞིན་འཛམ་གླིང་དང་ཉི་མའི་བར་དུ་ཟླ་བ་སླེབས་པ་དེ་དག་འགྲེལ་བཤད་བརྒྱབ་ནས་དེ་ལྟར་བཤད་སོང༌། དེ་བདེན་པ་རེད།
ང་ཆུང་ཆུང་གི་སྐབས་སུ་ཟླ་བ་གཟའ་འཛིན་ཡོང་སྐབས་ཟླ་བ་སྒྲ་གཅན་གྱིས་ཟ་ཡི་ཡོད་པ་རེད་ཅེས་ཟླ་བ་འདར་འཁྲུག་འཁྲུག་བྱེད་ཀྱི་འདུག་ཅེས་གཞན་གྱིས་ཤོད་སྐབས་ང་སྙིང་རྗེ་ཡི་ཡོད། ཟླ་བ་འཁྲུག་འཁྲུག་བྱེད་ཀྱི་ཡོད་སྟབས་ཟླ་བ་དེ་གང་དྲག་བསམས་ནས་སྙིང་རྗེ་ལྟ་བུ་ཞིག་སྐྱེ་ཡི་ཡོད། དེར་བརྟེན་ཁྱེད་རང་ཚོ་འགའ་ཞིག་གིས། བོད་པས་ཆོས་ཐོག་མར་བྱེད་སྐབས་ནས། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམས། །ཞེས་མཌཎལ་འབུལ་གྱི་ཡོད་ཀྱང༌། རི་རབ་དང་གླིང་བཞི་གླིང་ཕྲན་ལ་སོགས་པ་དེ་དག་མེད་བསམ་སྟེ༑ ཆོས་དེར་ཁུངས་མེད་ཅེས་ཁ་ཤས་དྲན་མདོག་ཁ་པོ་རེད། དེ་ནི་མཐོང་རྒྱ་དང་ཐོས་རྒྱ་ཆུང་དྲགས་པ་དང༌། ནང་པའི་གཞུང་ལ་མ་སྦྱངས་པའི་སྐྱོན་རེད།
ནང་པའི་གཞུང་ནི་བདེན་པ་གཉིས་དང༌། བདེན་པ་བཞི་ལས་བརྩམས་ཏེ་ཤོད་ཀྱི་ཡོད་པ་ལས། རི་རབ་ཀྱི་རྣམ་གཞག་སླད་དུ་ནང་པའི་ཆོས་བསྟན་པ་ལྟ་བུ་རྩ་བ་ནས་མིན། ངས་ཚན་རིག་པ་ཚོ་ཐུག་སྐབས་དང༌། ང་ཚོ་ནང་པའི་ནང་དུའང་ང་རི་རབ་ལ་ཡིད་ཆེས་མེད་ལ་ཁས་ལེན་གྱི་མེད་ཅེས་ཤོད་ཀྱི་ཡོད། དེར་བརྟེན་ནང་པའི་སྤོབ་པ་འདི་འདྲ་ཞིག་དགོས་ཤིང༌། དངོས་ཡོད་གནས་ཚུལ་གཏན་ལ་ཕབ་ནས་ཤེས་དགོས་པ་ཞིག་རེད།
སྐྱེ་བ་སྔ་ཕྱི་ཞེས་བརྗོད་པ་ཡིན་ན། སྤྱིར་ཡུལ་ལ་ང་རང་ཚོའི་སེམས་ཅན་ཐ་མལ་པའི་བློ་དེ་གཞི་ལ་བཞག་པའི་ཡུལ་གྱི་རྣམ་གཞག་བཤད་སྐབས།
ཡུལ་ལ་མཐོང་བ་མངོན་གྱུར་དང༌། ལྐོག་གྱུར་ལ་ཅུང་ཟད་ལྐོག་གྱུར་དང༌། ཤིན་ཏུ་ལྐོག་གྱུར་བཅས་གཞལ་བྱའི་གནས་གསུམ་ཤོད་ཀྱི་ཡོད། གཞལ་བྱའི་གནས་གསུམ་ཡོད་པ་དེར་བསམ་བློ་ཅུང་ཟད་བཏང་ན། སུས་བལྟས་ཀྱང་ཤེས་ཐུབ་པ་ཞིག་རེད། ཡོད་དོ་ཅོག་མཐོང་མི་དགོས་ཤིང༌། ང་ཚོའི་སྒོ་ལྔའི་ཤེས་པས་ཐད་ཀར་སྤྱོད་ཡུལ་དུ་ཡོད་པ་ཞིག་ཡིན་མི་དགོས་ལ། ལྐོག་ཏུ་གྱུར་པའི་དོན་མང་པོ་ཞིག་ཡོད། དཔེར་ན། མི་རྟག་པ་ཕྲ་མོར་ཆ་བཞག་ན༑ དེ་ནི་ང་ཚོའི་མངོན་སུམ་གྱི་སྤྱོད་ཡུལ་དུ་གྱུར་ཐུབ་ཀྱི་མེད། དེ་ནི་བསམ་བློ་བཏང་ནས་ཚོད་དཔག་བྱེད་ཐུབ་པ་ཞིག་ཡོད་པ་ལས། དེང་སྐབས་ཚན་རིག་གིས་རྡུལ་ཕྲ་མོའི་སྟེང་དུ་སླེབས་སྐབས། སྐད་ཅིག་སྐད་ཅིག་གིས་འགྱུར་ཞིང་འཇིག་འགྲོ་བ་མཐོང་བ་ཞིག་དང༌། རྩིས་བརྒྱབ་ནས་བཤད་ཐུབ་པ་ཞིག་ཡོང་གི་ཡོད་པ་ལས། དེའི་གོང་ལ་དེ་དག་ཤེས་ཀྱི་མེད། དེར་བརྟེན། ཡུལ་མཐོང་བ་མངོན་གྱུར་ཙམ་མིན་པར་ལྐོག་གྱུར་ཡོད་པ་ཞིག་སུས་བལྟས་ཀྱང་ཤེས་ཀྱི་རེད།
དུས་རབས་བརྒྱ་ཕྲག་ཁ་ཤས་ཀྱི་གོང་དུ་མི་སུ་གཅིག་གི་བློ་ལ་མེད་པ་མང་པོ་ཞིག་དེང་སྐབས་གསར་པ་སླེབས་ཀྱི་ཡོད། དེ་བཞིན་ཆེ་ཤེལ་དང་རྒྱང་ཤེལ་ཇི་ཙམ་གྱིས་ཤུགས་ཆེ་རུ་ཕྱིན་པ་དེའི་ཚོད་ཀྱིས་འཛམ་གླིང་མཐའ་མེད་པ་ཞིག་མཐོང་རྒྱུ་ཡོད་ཅིང༌། སྔར་འཛམ་གླིང་བཀོད་པ་པོ་འདོད་མཁན་གྱི་ཆོས་ལུགས་ཀྱི་ནང་དུ་འཛམ་གླིང་འདི་ཁོ་ན་ཙམ་ལས་གསུང་གི་མེད། གཞན་རྣམས་སྐར་ཚོགས་ལྟ་བུ་ཡོད་པ་དང༌། དེ་དཀོན་མཆོག་གི་བཀོད་པ་རེད་ཅེས་ཕྱིན་པ་ཙམ་ལས། དེའི་ཚེ་དེའི་དུས་ཀྱི་མ་རྟོགས་པ་དང་མ་ཤེས་པ་མང་པོ་ཞིག་དེང་སྐབས་ཤེས་ཀྱི་ཡོད། དེ་དག་ནི་དེང་སྐབས་གསར་དུ་བྱུང་བ་མིན་པར་དེའི་དུས་སུ་ཡོད་ཀྱང་སྐབས་དེར་ལྐོག་གྱུར་ཆགས་ཡོད་ལ༑ རིགས་འགའ་ཞིག་སྐབས་དེར་ཤིན་ཏུ་ལྐོག་གྱུར་ཆགས་ཡོད། ཡུལ་དུས་གནས་སྐབས་ལ་ལྟོས་ནས་ལྐོག་གྱུར་དེའི་ནང་དུ་ཤིན་ཏུ་ལྐོག་ཏུ་གྱུར་པ་རིགས་པས་དཔྱད་པ་བྱས་ཀྱང་ཤེས་མི་ཐུབ་པ་དེ་འདྲ་ཡོང་གི་ཡོད་སྟབས། ང་རང་ཚོར་སྤྱིར་ཤེས་པའི་རིགས་མང་པོ་ཞིག་ཡོད་པའི་ནང་ནས་ཤིན་ཏུ་ཕྲ་བའི་རིགས་དེ་དག་ཕལ་ཆེར་ང་ཚོར་ལྐོག་གྱུར་རེད།
སྤྱིར་ཤེས་པ་ལ་ཕྲ་རགས་མང་པོ་ཞིག་ཤོད་ཀྱི་ཡོད། ཤེས་པ་རགས་པ་དེ་དག་ང་ཚོར་མངོན་དུ་གྱུར་ནས་མངོན་གྱུར་ཆགས་ཀྱི་ཡོད་ཀྱང༌། ཤེས་པ་ཕྲ་མོའི་རིགས་མང་པོ་ཞིག་ཕལ་ཆེར་ལྐོག་གྱུར་རེད། ཤིན་ཏུ་ལྐོག་གྱུར་ཡང་ཡོང་གི་མེད་དམ། དེ་འདྲ་ཞིག་གི་རྒྱུན་གྱི་སྟེང་ནས་བསམ་བློ་གཏོང་དགོས་བྱུང་ན། དེ་ལྐོག་གྱུར་ཡིན་ཞིང༌། དེར་བརྟེན་མཐོང་བ་མངོན་གྱུར་ཙམ་ལས་ཁས་མི་ལེན་པ་ཞིག་གིས། ལྐོག་གྱུར་གྱི་གནས་དོན་ཞིག་གཏན་ལ་འབེབས་དགོས་བྱུང་ན། དེ་མ་ཤེས་པ་དང་མ་རྙེད་པ་ལས། དེ་མེད་པར་རྙེད་པ་རྩ་བ་ཉིད་ནས་མིན། དེ་དག་ནི་གཞི་ལྟ་བུ་གཅིག་དང༌། གནས་དོན་ལྟ་བུ་གཅིག་ཆགས་ཡོད།
དེ་མིན་ང་ཚོའི་དཔེ་ཆའི་ནང་དུ། དངོས་པོ་གང་དང་གང་ཞིག་ཡིན་ན་ཡང༌། རྒྱུ་ལ་བརྟེན་ནས་ཡོང་དགོས་ཤིང༌། རྒྱུ་དེར་ལྷན་ཅིག་བྱེད་པའི་རྐྱེན་ཡོད་ལ། ཉེར་ལེན་གྱི་རྐྱེན་ཡང་ཡོད། ཉེར་ལེན་མེད་ན་རྒྱུ་གང་ཞིག་འབྲས་བུ་དེའི་ངོ་བོར་འགྱུར་འགྲོ་བ་ཞིག་གིས་ཉེར་ལེན་གྱི་རྒྱུ་ཞེས་པ་ཞིག་ཤོད་ཀྱི་ཡོད། དེར་བརྟེན་ཕྱི་གཟུགས་ཅན་ལ་ཉེར་ལེན་གྱི་རྒྱུ་དགོས་པ་ལྟར། ནང་གི་རྣམ་པར་ཤེས་པ་ལའང་ཉེར་ལེན་གྱི་རྒྱུ་དགོས་པ་རེད་ཅེས་གསུང་གི་ཡོད།
ཐོག་མར་ཤེས་པའི་རང་བཞིན་ནི། གསལ་རིག་དང་མྱོང་བའི་བདག་ཉིད་ཅན་ཞིག་དང༌། གཟུགས་ཅན་ལ་གོ་མནན་ནས་འགྲོ་རྒྱུ་ཡོད་པ་ཞིག་བཅས་དེ་གཉིས་མི་འདྲ་བ་ཞིག་ཆགས་ཀྱི་ཡོད། དངོས་པོའི་གཤིས་ཀ་མི་འདྲ་བ་ཞིག་གི་རང་རང་གི་ཉེར་ལེན་གྱི་རྒྱུ་ཡང་མི་འདྲ་བ་ཞིག་སླེབས་དགོས་པ་རེད། དེས་ན། ད་ལྟ་བུའི་ཤེས་པའི་རྒྱུན་འདི་སྐྱེ་ཁ་མའི་ཤེས་པ་དང༌། སྐྱེ་ཁ་མའི་ཤེས་པ་དེའི་རྒྱུན་ཡར་དེད་ན། མངལ་དུ་ཉིང་མཚམས་སྦྱོར་བའི་སྐབས་སུ་སྦྱར་གྱི་ཡོད་ཅིང༌། ཐོག་མར་འདི་ཡག་པོ་ཞིག་ཤེས་པ་ལ། གསལ་རིག་ཅེས་པ་དེ་ཡག་པོ་ཞིག་ཤེས་དགོས་པ་རེད། སྤྱིར་བཏང་མི་ཞིག་ཕར་བཞག དཔེ་ཆ་སྦྱོང་མཁན་རྣམས་ཀྱིས་ཀྱང༌། ཁ་ནས་གསལ་རིག་ཅེས་སྟོང་ཕྲག་ཁྲི་ཕྲག་རྗོད་ཀྱི་ཡོད་ཀྱང༌། སེམས་ཀྱི་ནང་དུ་གསལ་རིག་ཅེས་བརྗོད་ན༑ གང་ཡིན་ནམ་བསམ་པ་ལྟ་བུ་ཞིག་ལས། རང་ཉིད་ཀྱིས་དམིགས་བསལ་དོ་སྣང་བྱས་ཏེ། གསལ་རིག་ཅེས་པ་ཤེས་པར་བྱ་རྒྱུ་ལས། དམིགས་བསལ་དོ་སྣང་མ་བྱས་ན་མི་ཤེས་པ་ཡིན།
དེས་ན་སེམས་ལ་དམིགས་པའི་ཞི་གནས་སྒོམ་མཁན་དེ་དག་གིས་གསལ་རིག་ཅེས་པ་དེ་མྱོང་བའི་ཐོག་ནས་ངོ་འཕྲོད་པ་ཞིག་ཕལ་ཆེར་ཡོད་པ་རེད། དེ་གལ་ཆེན་པོ་འདུག སྔོན་ལ་ཐར་པ་དང་ཐམས་ཅད་མཁྱེན་པ་ཕར་བཞག ཐོག་མར་ང་རང་ཚོའི་དངོས་པོ་གཏན་ལ་ཕབ་རྒྱུའི་ནང་དུ་གཟུགས་ཤེས་ལྡན་མིན་འདུ་བྱེད་གསུམ་ཞེས་བཤད་པའི་ཤེས་པ་ཞེས་པ་དེ། ཡག་པོ་ཞིག་ངོས་འཛིན་པ་ལ། གསལ་རིག་གི་མྱོང་བ་བཏོན་ནས་རྣམ་རྟོག་གི་འཕྲོ་འདུ་བཀག་སྟེ་དེའི་སྟེང་ནས་ཤེས་པ་ངོ་མ་མ་བཅོས་པའི་མྱོང་བ་དེ་གལ་ཆེན་པོ་རེད། དེ་ལྟའི་ཐོག་ནས་ཤེས་པ་ཞེས་པ་དེའི་ངོ་བོ་གང་འདྲ་ཞིག་འདུག་གམ། དེའི་རང་བཞིན་དེ་དག་ཤེས་པའི་སྐབས་དེ་དང༌། རིགས་མཐུན་པའི་རིགས་འདྲའི་རྒྱུ་ཞིག་དགོས་སམ་མི་དགོས། ཁ་སང་ཞུས་པ་ལྟར། ཀླད་པ་ལས་ཤེས་པ་སྐྱེ་ཡི་ཡོད་ཅིང༌། ཀླད་པས་བརྟེན་བྱེད་ཀྱི་ཡོད་ཀྱང༌། ཀླད་པ་དེ་ཤེས་པ་ལ་ལྟོས་ན་རྫས་རགས་པ་རེད།
དཔེ་ཆ་བཞག་ན། ཚན་རིག་པ་ཞིག་གིས་ཐེངས་ཤིག་འགྲེལ་བཤད་རྒྱབ་སྐབས། གཞན་གྱི་སྡུག་བསྔལ་མཐོང་སྟེ་སེམས་ལ་མི་བདེ་བ་ཡོད་པའི་གནས་སྐབས་དང༌། རང་གི་སྡུག་བསྔལ་གྱིས་རང་ལ་མི་བདེ་བ་ཡོད་པའི་མི་བདེ་བའི་ཚོར་བ་མྱོང་སའི་ཀླད་པ་དེ་གཅིག་པ་རེད་ཅེས་རྗོད་ཀྱི་འདུག ང་དེར་ཧ་ཅང་གི་ཡ་མཚན་བྱུང༌། ངས་སྐབས་དེར་དེ་འདྲ་ཡིན་ན། ཀླད་པ་དེ་ལྐུག་ཙམ་བྱུང་ཞེས་རྩེད་མོ་དང་བཅས་བརྗོད་རྒྱུ་བྱུང༌། དེ་གཉིས་ལ་ཧ་ལས་པའི་ཁྱད་པར་ཆེན་པོ་ཡོད་པ་རེད། གཞན་གྱི་སྡུག་བསྔལ་བསམས་ནས། དེ་ལ་བརྟེན་ནས་སེམས་མི་བདེ་བ་ཡོད་པ་དེར་སྙིང་སྟོབས་ཡོད་ལ། དེ་ཁྲལ་ཞིག་མིན་པར་དང་དུ་ལེན་པ་རེད། གཞན་ལ་བརྩེ་བའི་བསམ་པས་གཞན་གྱི་སྡུག་བསྔལ་ལ་མི་འདོད་པའི་བློ་སྐྱེས་པའི་སྐབས། སེམས་ལ་མི་བདེ་བ་ཡོང་བ་དེ་དང་དུ་ལེན་པ་རེད་ལ། གཞི་རྩ་དེ་སྙིང་སྟོབས་ཡོད་པ་རེད། རང་གི་སྡུག་བསྔལ་གྱིས་མནར་བའི་གནས་སྐབས་སུ། མི་འདོད་བཞིན་དུ་སྡུག་བསྔལ་ཐོག་ཏུ་བབས་ནས་དེས་མནན་པ་ཞིག་རེད། ཀླད་པས་དེ་གཉིས་ངོས་འཛིན་གྱིས་དབྱེ་བ་འབྱེད་ཤེས་ཀྱི་མེད་པ་ལྟ་བུ་ཞིག་འདུག དེར་ད་དུང་མུ་མཐུད་ནས་ཞིབ་འཇུག་བྱེད་དགོས་པ་ཞིག་རེད་ཅེས་སྐད་ཆ་བྱུང༌།
དེས་ན། གལ་སྲིད་དེ་བདེན་པ་ཡིན་ན། སྡུག་བསྔལ་གྱི་ཚོར་བ་དེ་ཙམ་ཞིག་ལས། སྡུག་བསྔལ་དེ་ཡོང་སྟངས་ཇི་ལྟར་བྱས་ཏེ་ཡོང་བ་ཀླད་པའི་ནུས་པའི་སྟེང་ནས་ཤེས་ཀྱི་མི་འདུག དངོས་གནས་བྱས་ན་ཤེས་པའི་སྟེང་ནས་ཁྱད་པར་ཧ་ཅང་གི་ཆེན་པོ་ཡོད་པ་རེད། ང་རང་ཚོའི་ཉིན་རེའི་བདེ་སྡུག་གི་འཚོ་བའི་ནང་དུ་ཆ་བཞག་ཀྱང༌། ཇི་ཙམ་གྱིས་གཞན་བདེའི་བསམ་པ་བློ་ཤུགས་ཆེ་བ་ཡོད་པ་དེའི་ཚོད་ཀྱིས། སྙིང་སྟོབས་ཆེ་བ་ཡོང་གི་ཡོད་ལ། སྙིང་སྟོབས་ཆེ་བ་ཡོད་པའི་ཚོད་ཀྱིས། སེམས་ཁྲལ་ཉུང་བ་དང༌། སེམས་མ་སྐྱིད་པ་ཉུང་བ་ཡོད། དེས་ཕན་གྱི་ཡོད་ལ་དགོས་ཀྱི་ཡོད། དེ་སྤེལ་དགོས་པ་ཞིག་རེད། དང་དུ་ལེན་དགོས་པ་ཞིག་ཀྱང་རེད། དགོས་པ་ཞིག་རེད་འདུག
རང་གི་སྡུག་བསྔལ་གྱིས་མནར་བ་དེ་ནི་མི་འདོད་པ་དང༌། དུས་ནམ་ཡང་མི་དགོས་པ་ཞིག་རེད། རང་ཉིད་སྡུག་བསྔལ་གྱིས་མནར་བའི་སྡུག་བསྔལ་དེ་མི་འདོད་པས་ན། ཐར་པ་བསྒྲུབ་ཀྱི་ཡིན་ཞེས་དང༌། ཐམས་ཅད་མཁྱེན་པའི་གོ་འཕང་བསྒྲུབ་ཀྱི་ཡིན་ཞེས་པ་ནི་དེར་ཐུག་པ་རེད། གཞན་གྱི་སྡུག་བསྔལ་བསམ་རྒྱུ་དེ་ནི་རང་ལ་ཕན་གྱི་ཡོད། ཕན་གྱི་ཡོད་སྟབས་དེ་དགོས་པ་ཞིག་རེད། འོན་ཀྱང་བླང་བྱ་དང་དོར་བྱ་གཉིས་ཀ་ཀླད་པ་གཅིག་གིས་རྟེན་བྱེད་ཀྱི་ཡོད་ན། ཡ་མཚན་པོ་ཆགས་ཀྱི་ཡོད། ཡ་མཚན་པོ་མི་འདུག་གམ། དེ་འདྲ་ལྟ་བུ་ཞིག་རེད།
དེར་བརྟེན་ཤེས་པའི་རྣམ་གཞག་ཆ་ཚང་ཞིག་ཀླད་པའི་སྟེང་ནས་འགྲེལ་བཤད་རྒྱབ་ཐུབ་རྒྱུ་ཧ་ཅང་གི་ཁག་པོ་རེད། རགས་པ་ཞིག་འགྲེལ་བཤད་རྒྱབ་ཀྱི་ཡོད། དེ་ལྟར་ཆ་ཚང་འགྲེལ་བཤད་རྒྱབ་མི་ཐུབ་པའི་ཤེས་པའི་རང་བཞིན་ཡོངས་སུ་རྫོགས་པ་ཀླད་པ་དེ་ནས་བྱུང་བ་རེད་ཅེས་བཤད་རྒྱུ་ཧ་ཅང་གི་ཁག་པོ་རེད། དེ་ཡང༌། ༼ཇདྲཔྲདཐསྤྱརྡ ཅདདྲརྣྡདྲརྣཐྲ༽ རང་འདོད་ཡིད་ཆེས་ལྟ་བུ་ཞིག་ཆགས་ཀྱི་ཡོད་ན་གང་ཤེས། གང་ལྟར་དེ་ཚོའི་གྲས་ནི་མུ་མཐུད་དེ་ཡར་རྒྱས་སུ་འགྲོ་ཡི་རེད་ལ། བསམ་བློ་ཧ་ཅང་གཏོང་རྒྱུ་ཡོད།
རྙོག་དྲ་གཅིག་ནི་འཛམ་གླིང་འདི་ཇི་ལྟར་བྱས་ཏེ་ཆགས་མིན་དེ་ཡིན། གང་ཞིག་བྱས་ཏེ་ཆགས་པ་རེད་དམ་ཞེ་ན། འཛམ་གླིང་ཆགས་སྟངས་ ༼གྱྣཕ ༽ ཞེས་བརྗོད་ན་ཅུང་ཟད་བཤད་ཐུབ་ཀྱི་རེད། ༼ཇདཎྤ ༽ ཞེས་བརྗོད་ཀྱང་ཏོག་ཙམ་བཤད་ཐུབ་ཀྱི་རེད། འཛམ་བུ་གླིང་གང་འདྲ་ཞིག་རེད་དམ་ཞེ་ན་དེ་ཡང་འཛམ་བུ་གླིང་དང༌། ཉི་མ། གཟའ་སྐར་དེ་དག་ཏོག་ཙམ་བཤད་ཐུབ་ཀྱི་རེད། ༼གཎརྡཎཕྱཕྲ ༽ སྐར་ཚོགས་ཀྱི་སྟེང་ནས་ཀྱང་བཤད་ཐུབ། ༼གྱྣཕ ༽ ཞེས་བརྗོད་ཀྱང་བཤད་ཐུབ་ཀྱི་རེད། ལོ་ཐེར་འབུམ་ཁ་ཤས་ཀྱི་གོང་ནས་ཉི་མ་འདི་ལྟར་ཆགས་པ་རེད། དེའི་མཐའ་ལ་བསྐོར་བའི་འཛམ་གླིང་དེ་དག་ཀྱང་འདི་ལྟར་ཆགས་པ་རེད་ཅེས་འགྲེལ་བཤད་བརྒྱབ་ཐུབ་ཀྱི་རེད། ༼ཇདཕྲ ༽ བརྗོད་ན་དེར་འགྲེལ་བཤད་མི་འདུག་ལ། ༼ངདདྲརྡྣཔྲྣསྣྲདཕྲ ༽ ལྟ་གྲུབ་ཀྱི་ཐོག་ལ་འགྲོ་ཡི་ཡོད། རྒྱུ་མེད་ལས་སྐྱེས་པ་རེད་ཅེས་བརྗོད་ན་དེ་ནི་གཏི་ཐུག་སྟེ། དོན་ལ་ཤེས་ཀྱི་མི་འདུག་ཅེས་བརྗོད་པ་རེད། རྒྱུ་མེད་ལས་སྐྱེས་པ་རེད་ཅེས་པ་ནི་ཧ་ཅང་གི་རྙོག་དྲ་འདུག རྒྱུ་མེད་ལས་སྐྱེས་པ་མིན་ནམ་ཞེས་བརྗོད་པ་ཡིན་ན་དེ་ཡག་པ་འདུག བརྩད་གཅོད་བྱེད་པར་མགོ་ན་དགོས་དོན་མེད། རྒྱུ་མེད་ལས་སྐྱེས་པ་ཞིག་བཤད་ན། དེ་ནི་ཧ་ཅང་གི་ཐལ་བ་རེད། ད་ལྟའི་གནས་སྐབས་སུ་རྒྱུ་དང་རྐྱེན་ལ་ལྟོས་ཤིང༌། རྒྱུ་རྐྱེན་ལ་རག་ལས་པ་ཞིག་ཐོག་མར་འགོ་ཚུགས་སྐབས་རྒྱུ་རྐྱེན་གང་ཡང་མེད་པར་གློ་བུར་དུ་བྱུང་བ་རེད་ཅེས་བརྗོད་ན། དེ་ནི་རིགས་པའི་ལམ་ལས་འདས་པ་རེད་ཅེས་བརྗོད་ཆོག་པ་ཞིག་རེད།
འོ་ན་རྒྱུ་ལས་སྐྱེས་པ་ཡིན་ན། རྒྱུ་གང་ཞིག་ལས་སྐྱེས་པ་རེད་དམ།
འུ་ཐུག་ནས་རྟག་པའི་རྒྱུ་ལས་སྐྱེས་པ་རེད་ཅེས་གྲངས་ཅན་པས་རྗོད་ཀྱི་ཡོད།
དེ་ཡང་ཧ་ཅང་གི་ཁག་པོ་རེད། རྒྱུ་ལ་འགྱུར་བ་མེད་པ་ཞིག་ལས་འབྲས་བུ་འགྱུར་བ་འགྲོ་བ་ཞིག་ཡོང་ཐུབ་ཐབས་མེད། ཇི་ཙམ་གྱིས་འབྲས་བུར་འགྱུར་བ་ཡོད་པ་དེའི་ཚོད་ཀྱིས་རྒྱུ་དེ་ཡང་འགྱུར་བའི་རང་བཞིན་ཅན་ཞིག་ཡོང་དགོས་པ་ལས། རྒྱུ་ལ་འགྱུར་བ་མེད་ན། རྒྱུ་ཡི་འབྲས་བུ་མ་སྐྱེས་པའི་གནས་སྐབས་ཤིག་དང༌། རྒྱུ་ཡི་འབྲས་བུ་སྐྱེས་པའི་གནས་སྐབས་ཤིག་འཇོག་ཐུབ་རྒྱུ་ཧ་ཅང་གི་ཁག་པོ་རེད།
དེ་ལྟར་ན་རྒྱུས་བྱ་བ་བྱེད་ཅེས་པ་ནི་རྩ་བ་ཉིད་ནས་ཡོང་ཐབས་མེད། དེར་བརྟེན་རྟག་པའི་རྒྱུ་ལས་འབྲས་བུ་སྐྱེས་ཞེས་པ་དེ་ཡོང་རྒྱུ་མེད་ལ། དེ་ནི་ཧ་ཅང་གི་ཁག་པོ་རེད། དེ་ནས་མར་ཕྱེད་ཀ་རྟག་པ་ཡིན་པ་ལྟ་བུ་དང༌། ཕྱེད་ཀ་དངོས་པོ་ཡིན་པ་ལྟ་བུ་འཇིག་རྟེན་བཀོད་པ་པོའི་དཀོན་མཆོག་ཅེས་བརྗོད་ན། མཁྱེན་བརྩེ་ནུས་པ་མཐར་ཐུག་པ་ཡིན་སྟབས། དངོས་པོ་ཡིན་པ་ལྟ་བུ་དང༌། ཡང་རྟག་ཏུ་གནས་མཁན་རེད། རང་བྱུང་གི་སྐྱེས་བུ་རེད་ཅེས་རྗོད་སྐབས། རྟག་པ་ཡིན་པ་ལྟ་བུ་ཞིག་བཤད་དགོས་བྱུང་ཡང༌། ཧ་ཅང་གི་རྙོག་དྲ་ཚ་པོ་རེད། འཇིག་རྟེན་བཀོད་པ་པོ་དེ་ཡང་ཇི་ལྟར་བྱས་ཏེ་བྱུང་བ་རེད་དམ། དེ་གང་འདྲ་ཞིག་རེད་དམ། གང་ཞིག་བྱས་ཏེ་བྱུང་བ་རེད་དམ་ཞེ་ན། ཧ་ཅང་གི་རྙོག་དྲ་ཚ་པོ་རེད།
ནང་པ་རང་གི་ངོས་ནས་བཤད་ན། མཁྱེན་པའི་བདག་ཉིད་དང༌། བརྩེ་བའི་བདག་ཉིད། ནུས་པའི་བདག་ཉིད་དེ་འདྲ་ཞིག་གིས་ང་ཚོ་རྙོག་དྲའི་དཀྱིལ་ལ་བཅུག་འདུག་ཅིང༌། དེ་ནི་ངས་འཇིག་རྟེན་བཀོད་པ་པོའི་ཆོས་ལུགས་ལ་སྐྱོན་བརྗོད་བྱས་པ་མིན་ཞིང༌། འཇིག་བརྟེན་བཀོད་པ་པོ་མི་འདོད་ཅིང༌། ནང་པ་རང་གི་ངོས་ནས་བཤད་པ་ཡིན་ན། དེ་འདྲ་རེད། མཁྱེན་པའི་བདག་ཉིད་དང༌། བརྩེ་བའི་བདག་ཉིད། ནུས་པའི་བདག་ཉིད་དེ་འདྲ་ཞིག་གིས་བཀོད་ནས། བཀོད་པའི་འབྲས་བུར་དཀོན་མཆོག་རང་ཉིད་ཀྱང༌། འཛམ་གླིང་འདིའི་སྟེང་རྙོག་དྲས་ཁེངས་ནས་ཐུགས་མི་སྤྲོ་བ་བྱས་ཏེ་བཞུགས་དགོས་པ་ལྟ་བུ་ཆགས་ཡོད། དཀོན་མཆོག་བརྩེ་བའི་བདག་ཉིད་ཡིན་ན། དཀོན་མཆོག་རང་ཉིད་ཀྱང་ཐུགས་ཁྲལ་གནང་སྟེ་ངས་བཀོད་མི་དགོས་པ་ཞིག་བཀོད་སོང༌། བཟོ་མི་དགོས་པ་བཟོས་སོང་ཞེས་གསུང་རྒྱུའི་ཉེན་ཁ་ཡོད། དེར་བརྟེན་རྙོག་དྲ་འདུག
དེས་ན་རྒྱུ་མེད་རྐྱེན་མེད་ལས་བྱུང་བ་དེ་ཡང་རིགས་པ་དང་འགལ་གྱི་ཡོད། རྟག་པའི་རྒྱུ་ལས་སྐྱེས་པ་དེ་ཡང་རིགས་པ་དང་འགལ་གྱི་འདུག རྟག་པ་རང་བྱུང་གི་སྐྱེས་བུས་བཀོད་པ་དེ་ཡང་རིགས་པ་དང་འགལ་གྱི་ཡོད། འགལ་འདུ་ཆེན་པོ་ཡོད་པས་གང་ཞིག་རེད་དམ་ཞེ་ན། འཛམ་གླིང་སྣོད་ཀྱི་འཇིག་རྟེན་ཆགས་ནས། དེར་ལོངས་སྤྱོད་མཁན་གྱི་བཅུད་ཀྱི་འཇིག་རྟེན་སེམས་ཅན་ཞིག་ཡོད་པས་ན། སྣོད་ཀྱི་འཇིག་རྟེན་འདི་ཆགས་པ་རེད། དེས་ན༑ ལས་ཞེས་པའི་སྐད་ཆ་དེའི་སྟེང་དུ་སླེབས་ཀྱི་ཡོད། དེར་བརྟེན་ཐོག་མ་ཡོད་དམ་ཞེས་པའི་སྐད་ཆ་དེ་ཡིན་ཞིང༌། ད་ལྟ་རྟག་པའི་རྒྱུ་དང༌། རྒྱུ་མེད་ལས་སྐྱེས་པ་དང༌། འཇིག་རྟེན་བཀོད་པ་པོ་ཞེས་བཤད་དགོས་པའི་གནད་འགག་ཐུག་ས་གཅིག་ནི། ཐོག་མ་བཞག་ན་མི་བདེ་བ་ཆགས་ཀྱི་ཡོད་པ་རེད། ཐོག་མ་ཞིག་འཇོག་དགོས་ལ། དེ་ཇི་ལྟར་བྱས་ཏེ་བྱུང་བ་རེད་དམ་ཞེ་ན། འཇིག་རྟེན་བཀོད་པ་པོས་བཀོད་པ་རེད་ཅེས་བརྗོད་པ་ལྟ་བུ་དང༌། ཡང་ན་རྟག་པའི་རྒྱུ་ལས་སྐྱེས་པ་རེད་ཅེས་ཤོད་ཀྱི་ཡོད།
སངས་རྒྱས་པས་ཐོག་མའི་རྒྱུ་མེད་ཅེས་རྗོད་ཀྱི་ཡོད་ཅིང༌། ཐོག་མའི་རྒྱུ་མེད་ཅེས་བརྗོད་པ་དེ་ཡང་དགའ་དྲགས་ནས་བརྗོད་པ་མིན་པར། ཐོག་མའི་རྒྱུ་བཞག་ན་རིགས་པས་དཔྱད་དུས་མི་བདེ་བ་ཆགས་ཀྱི་ཡོད། དེར་བརྟེན་ཐོག་མ་མེད་པ་དེ་བཤད་པ་རེད། དེ་དག་མང་པོ་ཞིག་མཐའ་གཞན་འགོག་པའི་རིགས་པ་ཞེས་འདི་འདྲ་ཡང་ཡོང་སྲིད་པ་རེད། ཇི་ལྟར་བྱས་ཏེ་བྱུང་བ་རེད་དམ་ཞེས་བརྗོད་སྐབས། འདི་ཡང་སྲིད་པ་ཞིག་དང༌། འདི་ཡང་གཅིག་སྲིད་པ་རེད། དེ་ལ་འགལ་འདུ་འདུག འདི་ལའང་འགལ་འདུ་འདུག འདི་འགལ་འདུ་ཅུང་ཟད་ཉུང་བ་འདུག་ཅེས། ང་ཚོས་ཐོག་མ་མེད་པ་ཞིག་བཤད་ན། གློ་བུར་རིགས་འགའ་ཤས་མི་བདེ་བ་ཞིག་ཆགས་ཀྱི་ཡོད། འདོད་པ་ཁེངས་པ་ཞིག་ཡོང་གི་ཡོད་མེད་མི་ཤེས་ཀྱང༌། འདོད་ཚུལ་དེར་གནོད་པ་ཉུང་ཞིང༌། སྒྲུབ་བྱེད་མང་བ་ཡོད་པ་རེད།
སྐྱེ་བ་སྔ་ཕྱི་སྒྲུབ་པ་ཞེས་པ་ནི། རང་གིས་མྱོང་བའི་སྒོ་ནས། དཔེར་ན༑ སྐྱེ་བ་དྲན་མཁན་གྱི་མི་དེར་རང་ཉིད་ལ་མངོན་གྱུར་ཆགས་ནས་སྐྱེ་བ་སྔ་མ་དྲན་གྱི་ཡོད་པ་རེད། ཁོ་རང་ལ་མངོན་དུ་གྱུར་བ་དེ་གཞན་ཞིག་ལ་ར་སྤྲོད་བྱ་རྒྱུ་ཁག་པོ་འདུག་ཅིང༌། དཔེ་ཆ་བཞག་ན། རྨི་ལམ་བཏང་མ་མྱོང་བའི་མི་ཞིག་ལ་རྨི་ལམ་ངོ་སྤྲོད་བྱེད་དགོས་བྱུང་ན་ཧ་ཅང་གི་ཁག་པོ་རེད། དཔེར་ན། ང་མྱོས་རྫས་རྩ་བ་ནས་ཟ་མྱོང་མེད་སྟབས། མྱོས་རྫས་ཟས་ན་ཚོར་བ་ཇི་འདྲ་ཞིག་ཡོང་གི་ཡོད་མེད་སྐོར་ང་ལ་མི་ཞིག་གིས་འགྲེལ་བཤད་ཇི་ལྟར་རྒྱབ་ཀྱང༌། རོབ་ཚོད་བྱེད་རྒྱུ་ཞིག་ཡོང་གི་ཡོད་པ་ལས། མྱོས་རྫས་ཟ་མྱོང་བའི་མི་དེ་ཉིད་ཀྱི་ཉམས་སུ་མྱོང་བ་ལྟ་བུ་ཞིག་ངས་རྩ་བ་ནས་ཤེས་ཐུབ་རྒྱུ་མེད། དེ་དག་ནི་ཤེས་པའི་མྱོང་བའམ། དེ་ཚོའི་རིགས་མང་པོ་ཞིག་ཉམས་སུ་མྱོང་ནས་བརྗོད་རྒྱུ་ལས། ཉམས་སུ་མ་མྱོང་བའི་རྒྱུད་གཞན་ཞིག་ལ་ཇི་མ་ཇི་བཞིན་བཤད་ཐུབ་རྒྱུ་ཧ་ཅང་གི་ཁག་པོ་རེད།
དེར་བརྟེན། སྐྱེ་བ་སྔ་མ་ཡོད་དེ་ཞེས་སྒྲུབ་བྱེད་མི་བཀོད་པར་མཐུན་དཔེ་མེད་ཅེས་རིགས་པའི་ཡར་འགྲོ་ཐུག་མེད་སྒྲུབ་ནས་དེས་སྐྱེ་བ་སྔ་མ་ཡོད་པ་ཞིག་སྒྲུབ་པ་ལས། སྐྱེ་བ་སྔ་མ་ཡོད་ཅེས་ལམ་སེང་སྒྲུབ་བྱེད་བཤད་ཐུབ་རྒྱུ་ཁག་པོ་རེད། རྒྱང་འཕེན་པ་ཁ་བདེ་པོ་ཞིག་ང་ཚོའི་འཁྲིས་སུ་མེད་སྟབས་འདི་ལྟར་བཤད་པ་ལས་རྒྱང་འཕེན་པ་ཁ་བདེ་པོ་ཞིག་འཁྲིས་སུ་ཡོད་ན། གང་ཞིག་བཤད་དགོས་སམ། ཡང་རྙོག་དྲ་ཅུང་ཟད་མེད་དམ།
ང་ཚོ་བསམ་བློ་གཏོང་དགོས་པ་གཅིག་ཡོད། མངོན་པ་མཛོད་ནས་ཡ་ཐོག་རིང་མོ་དང༌། མ་ཐོག་རིང་མོ་གཉིས་ལ་ཁུག་པ་གཅིག་བཅས་ཁུག་པ་བཅོ་བརྒྱད་གསུངས་ཏེ། དེ་གཞི་ལ་བཞག་པའི་ཐོག་ནས། བསྐལ་པ་མར་འགྲིབ་ཀྱི་སྐབས་སུ་སངས་རྒྱས་བྱུང་བ་དང༌། དེ་ཡང་ཚེ་ལོ་བརྒྱད་ཁྲི་ནས་ཚེ་ལོ་བརྒྱ་པའི་བར་དུ་སངས་རྒྱས་འབྱུང་བ་བཤད་ཅིང༌། བསྐལ་པ་འདིའི་དབང་དུ་བྱས་ན། རྣམ་འདྲེན་ཤཱཀྱ་སེངྒེ་ནི་རྣམ་འདྲེན་བཞི་པ་ཡིན་ལ། འདས་པའི་སངས་རྒྱས་ནི། བསྟན་འབར་མ་ལས།
འཁོར་བ་འཇིག་དང་གསེར་ཐུབ་འོད་སྲུང་དང༌། །
ཤཱཀྱ་ཐུབ་པ་གོའུ་ཏམ་ལྷ་ཡི་ལྷ། །
ཞེས་པ་ལྟར་འཁོར་བ་འཇིག་དང༌། གསེར་ཐུབ། འོད་སྲུང་བཅས་སངས་རྒྱས་གསུམ་ཡོད་པ་དང༌། དེ་དག་ནི་ཚེ་ལོ་བརྒྱད་ཁྲིའི་དུས་ཀྱི་སངས་རྒྱས་གཅིག་དང༌། ཚེ་ལོ་དྲུག་ཁྲིའི་དུས་ཀྱི་སངས་རྒྱས་གཅིག ཚེ་ལོ་བཞི་ཁྲིའམ་ཉིས་ཁྲིའི་དུས་ཀྱི་སངས་རྒྱས་གཅིག་བཅས་ཡོད། དེ་ནི་ཁས་ལེན་རྒྱུ་ཧ་ཅང་གི་ཁག་པོ་རེད། སྟོང་གསུམ་གྱི་སྟོང་ཆེན་པོ་འཇིག་རྟེན་གྱི་ཁམས་ལས་ལྷག་པར་ཁོར་ཡུག་ཡོངས་རྫོགས་ཆགས་ནས། འཛམ་གླིང་དང་འགྲོ་བའི་ཐོག་མར་བྱུང་བའི་རྫས་རྡུལ་བྱུང་ནས་ལོ་ཐེར་འབུམ་ཆུང་བ་བཅོ་ལྔ་ནས་ཉི་ཤུ་རྩ་གྲངས་བར་བཤད་ཅིང༌། འགའ་ཞིག་གི་ཐེར་འབུམ་བཅུ་གཉིས་སུ་བཤད་ལ། ཡང་མི་གཞན་ཞིག་གིས་ཐེར་འབུམ་ཉི་ཤུ་རྩ་ལྔ་རྗོད་ཀྱི་འདུག སྤྱིར་བཏང་བཤད་ན་ཐེར་འབུམ་བཅོ་ལྔ་ནས་ཉི་ཤུའི་བར་དུ་ཤོད་ཀྱི་ཡོད།
ང་ཚོའི་འཛམ་གླིང་འདི་འགོ་ཚུགས་ནས་ལོ་ཐེར་འབུམ་ལྔ་ཙམ་ཕྱིན་པ་ཡིན་ཞིང༌། ཐེར་འབུམ་གཅིག་ནི་མེའི་ཚུལ་ལྟ་བུར་ཆགས་པ་དང༌། དེ་ནས་གྲང་དུ་འགྲོ་སྐབས་སྲོག་ཆགས་ཆགས་པའི་འགོ་ཚུགས་ཏེ་ལོ་ཐེར་འབུམ་བཞི་ཙམ་དང༌། མི་ཆགས་ནས་ཕལ་ཆེར་ལོ་འབུམ་ལྷག་ཙམ་ཞིག་ཕྱིན་པ་རེད། དེ་དག་ནི་ལུང་བསྟན་ལྟར་བཤད་པ་མིན་པར། ས་འོག་ནས་ཐོན་པའི་དངོས་པོ་དངོས་སུ་མཐོང་རྒྱུ་ཡོད་པ་གཞིར་བཞག་གི་ཐོག་ནས་འགྲེལ་བཤད་རྒྱབ་བཞིན་ཡོད་ལ། དེ་དག་ད་ལྟ་བརྒྱ་ཆ་བརྒྱ་ཐམ་པ་ཐག་བཅད་ནས་བཤད་མི་ཐུབ་ཀྱང༌། ཉི་མ་འདི་ཆགས་པ་དང༌། དེ་ལ་བརྟེན་པའི་འཛམ་གླིང་འདིའི་ཚེ་རྡོ་ལ་སོགས་པ་དེ་དག་གིས་ཐོག་ནས་ལོ་ཇི་ཙམ་ཕྱིན་པ་ཚོད་དཔག་བྱེད་ཀྱི་ཡོད། ལོ་བརྒྱ་ཕྲག་འགའ་ཤས་དང༌། ཡང་ན་ལོ་སྟོང་གཉིས་ཡས་མས་ཀྱི་ཁྱད་པར་ཡོད་ཤས་ཆེ། དེ་མིན་གང་འཚམས་ཀྱི་ཚོད་ཐིག་པོ་ཤོད་ཀྱི་ཡོད། དེས་ན་འདས་པའི་སངས་རྒྱས་དེ་དག་ཁུག་པ་བཅོ་བརྒྱད་བཤད་པ་དང་གཅིག ཡ་ཐོག་རིང་མོ་བཤད་ནའང་ཏོག་ཙམ་རྙོག་དྲ་རེད། དེར་བསམ་བློ་གཏོང་དགོས་པ་ཞིག་རེད་འདུག དེ་མིན་ང་རང་ཚོར་གནས་གཙང་མའི་ལྷ་ཞེས་ལྷ་ནས་མར་མིའི་འགྲོ་བ་ཐོག་མར་ཆགས་པ་ལྟ་བུ་ཞིག་དང༌། ཐོག་མར་ཏིང་ངེ་འཛིན་གྱི་ཟས་ཀྱིས་འཚོ་བ་དང༌། དེ་ནས་ས་ཞག་གིས་འཚོ་བ་དེ་དག་ཏོག་ཙམ་རྙོག་དྲ་ཚ་པོ་རེད།
སྔར་འདས་པའི་ལོ་ཉིས་སྟོང་ལྔ་བརྒྱའི་རིང་ལ། བཅོམ་ལྡན་འདས་ཀྱི་ཆོས་རྒྱ་གར་དུ་ཐོག་མར་དབུ་ཚུགས་ཤིང༌། དེ་ནས་མུ་སྟེགས་པའི་གཞུང་ལུགས་དང་མཉམ་དུ་བརྡར་ཤ་བཅད་པའི་ཐོག་ནས། ནང་པའི་གཞུང་སྤྱི་དང༌། ལྷག་པར་ཚད་མའི་གཞུང་དེ་དག་མུ་སྟེགས་པ་དང་བརྡར་ཤ་གཅོད་བཞིན་དུ་ཡར་རྒྱས་སུ་ཕྱིན་པ་རེད། དེ་ཡང་འགྲན་སྡུར་ཡོད་སྟབས་ཡར་རྒྱས་སུ་ཕྱིན་པ་རེད། མདོར་ན་དེར་འགལ་ཟླ་ལྟ་བུ་ཞིག་སླེབས་སྐབས་ཡར་རྒྱས་སུ་འགྲོ་བ་ཞིག་བྱུང་ཡོད། ང་རང་ཚོ་དུས་རབས་ཉི་ཤུ་རྩ་གཅིག་པ་འདིའི་ནང་དུ། སངས་རྒྱས་པའི་ཆོས་འདི་ཡང་ཚན་རིག་གི་ཐོག་ནས་དངོས་སུ་མྱོང་བས་གྲུབ་ཅིང༌། ཚད་མས་གྲུབ་ནས་ཡོད་པ་འདི་དག་ང་ཚོས་ཁས་ལེན་དགོས། དེ་དང་བསྟུན་ནས་སངས་རྒྱས་པའི་བདེན་པ་གཉིས་དང༌། བདེན་པ་བཞི་བཅས་ལ་རྩ་བ་ནས་གཡོ་འགུལ་ཙམ་ཡང་ཡོང་ཐབས་མེད་ཅིང༌། ཇི་སྙེད་པའི་གནས་ལུགས་རགས་པ་དེ་དག་གི་ཐོག་ལ། ང་ཚོས་བསམ་བློ་ཏན་ཏན་བཏང་སྟེ་བྱེད་དགོས་པ་ཞིག་རེད།
གླིང་བཞི་གླིང་ཕྲན་གྱི་སྐོར་ལ་ཆ་བཞག་ན། མདོ་ལས། ལ་ལ་ཟླུམ་པོ་དང༌། ལ་ལ་གྲུ་བཞི་ལྟ་བུ་འདྲ་མིན་མང་པོ་ཞིག་ཡོད་པ་གསུངས་ཡོད། དཔེར་ན། གླིང་བཞི་གླིང་ཕྲན་གྱི་རྣམ་གཞག་དེ་དག་ཤིན་ལྐོག་ཏུ་བརྩིས་པ་ཡིན་ན། ཤིན་ལྐོག་ཁོ་ན་སྟོན་པའི་ལུང་ལ། སྔ་ཕྱི་དངོས་ཤུགས་འགལ་བ་སླེབས་ཀྱི་ཡོད་ཅིང༌། དེར་བརྟེན་དཔྱད་པ་གསུམ་གྱིས་དག་པའི་ལུང་ཞེས་བརྗོད་ན་དེ་འདྲ་མེད་པ་ཞིག་དགོས་པ་ཡིན། སྔ་ཕྱི་དངོས་ཤུགས་འགལ་བ་མེད་པ་ཞིག་དགོས་པ་རེད། དེར་བརྟེན་གླིང་བཞི་གླིང་ཕྲན་དེ་དག་ཤིན་ལྐོག་ལ་ཆ་བཞག་ན། དེ་སྟོན་པའི་ལུང་རང་ལ་མི་མཐུན་པ་ཡོད་པས་ན། དེ་ནི་ང་ཚོས་སྒྲ་ཇི་བཞིན་པར་ཁས་ལེན་དགོས་པའི་རྒྱུ་མཚན་གང་ཡང་མེད། དེས་ན་དེ་ཚོའི་གྲས་ལ་བསམ་བློ་གཏོང་དགོས་པ་ཞིག་རེད། འདིས་ཆད་པར་སྨྲ་བ་ཞེས་པ་དེ་གྲུབ་པ་རེད།
ཚན་རིག་པ་ཆད་པར་སྨྲ་བ་མིན་ན་ཡང༌། ཚན་རིག་པས་ཚད་གཞལ་རྒྱུ་ཡོད་པའི་མངོན་གྱུར་ཤ་སྟག་གི་ཐོག་ཏུ་འགྲོ་ཡི་ཡོད་སྟབས། མངོན་གྱུར་ཁོ་ནར་འགྲེལ་བཤད་བྱས་པ་ལྟ་བུ་རེད། སྤྱི་མཚན་ཞེས་པའི་སྤྱི་དེར་ཁས་ལེན་གྱི་མེད་པ་དང༌། སྤྱི་དེར་དོ་སྣང་དེ་ཙམ་བྱེད་ཀྱི་མེད་པ་ལྟ་བུ་ཞིག་འདུག ལྡོག་པ་དེ་དག་ལ། དེ་ནི་རྟོག་བཏགས་ལྟ་བུ་ཞིག་མ་རེད་དམ། དེ་ནི་དངོས་པོ་རང་མཚན་ཞིག་རྙེད་རྒྱུ་མེད། དེས་ན་ཆད་པར་སྨྲ་བ་རྒྱང་འཕེན་པ་དང༌། དེ་ལས་འཕྲོས་ཏེ་ཚན་རིག་པའི་ཀླད་པའི་རྣམ་གཞག་བཤད་པའི་སྐོར་དེ་གྲུབ་པ་ཡིན།
དེས་ན་འདིས་གཞལ་བྱ་ལ་རང་མཚན་དང༌། ཚད་མ་ལ་མངོན་སུམ་ཚད་མ་གཅིག་པུས་ཁྱབ་པར་འདོད་དེ་སྤྱི་མཚན་དང༌། རྗེས་དཔག་ཚད་མ་ཁས་མི་ལེན་པའི་ཕྱིར། རྒྱན་འཕེན་གྱི་ཁྱད་པར་འགའ་ཞིག དངོས་པོ་ཐམས་ཅད་རྒྱུ་མེད་པར་ངོ་བོ་ཉིད་ལས་བྱུང་བར་འདོད་དེ། ཉི་ཤར་ཆུ་བོ་ཐུར་དུ་འབབ་པ་དང༌། །སྲན་ཟླུམ་ཚེར་མ་གཟེངས་རིང་རྣོ་བ་དང༌། །རྨ་བྱའི་མདོངས་ལ་སོགས་པའི་ཆོས་རྣམས་ཀུན། །སུས་ཀྱང་མ་བྱས་ངོ་བོ་ཉིད་ལས་བྱུང༌། །ཞེས་ཟེར་རོ།།


















རྟག་པར་སྨྲ་བ་བྱེ་བྲག་པ་དང་རིག་པ་ཅན་པ་བཤད་པ།


དེ་ཡང་མུ་སྟེགས་རྟག་པར་སྨྲ་བ་རྟོག་གེ་སྡེ་ལྔར་གྲགས་ཤིང༌། རྩ་བའི་སྡེ་དྲུག་ཏུ་ཡང་བཤད་དེ་ཞེས་དང༌། དེ་ཡང་བྱེ་བྲག་པ་དང་རིག་པ་ཅན་པ་གཉིས་ནི་རིམ་བཞིན་དྲང་སྲོང་གཟེགས་ཅན་དང༌། བྲམ་ཟེ་རྐང་མིག་གི་རྗེས་སུ་འབྲངས་པ་སྟེ། འདི་གཉིས་ལ་ནང་གསེས་ཀྱི་འདོད་པའི་ཁྱད་པར་མི་མཐུན་པ་ཅུང་ཟད་ཡོད་ཀྱང༌། གྲུབ་པའི་མཐའ་སྤྱི་ལ་མི་འདྲ་བ་མེད་དོ། །དེ་ཡང་བྱེ་རིག་གཉིས་ཀྱིས་ཤེས་བྱ་ཐམས་ཅད་རྫས་དགུར་འདུས་པར་འདོད་ལ། ཁྲུས་དང༌། འདི་ནི་དེང་སྐབས་རྒྱ་གར་ལ་གངྒཱའི་ཆུས་ཁྲུས་བྱེད་པ་ཡོད་ལ༑ སྤྱིར་བཏང་གི་ཁྲུས་བྱེད་པ་དེ་དག་ཡིན་ས་རེད། དེས་ན། ཁྲུས་དང༌། དབང་བསྐུར་བ་དང༌། སྨྱུང་གནས་དང༌། མཆོད་སྦྱིན་དང༌།
ཞེས་པའི་མཆོད་སྦྱིན་ལ་མིན་མང་དུ་ཡོད་ས་རེད། མུ་སྟེགས་པ་འདིའི་མཆོད་སྦྱིན་ཞེས་པ་ནི་གང་འདྲ་ཞིག་ཡིན་ནམ། དེ་མིན་རྟ་ཡི་མཆོད་སྦྱིན་བྱེད་པ་ལྟ་བུ་རྣམས་ནི་དམར་མཆོད་ཆགས་ཀྱི་ཡོད། དེ་ལྟར་བྱེད་མཁན་ཡོད་ལ། དེ་ལྟར་མི་བྱེད་མཁན་ཡང་ཡོད། མཆོད་སྦྱིན་འགའ་ཞིག་མི་མཆོད་སྦྱིན་བྱེད་ཀྱི་ཡོད་ས་རེད། སྔར་ ༼རྒཎྤདྲརྣ རྐྱནྟཔྱདྲཏྲཎ ༽ ལ་ཊེན་ཨ་མི་རི་ཀ་དང༌། མ་ཡ་ ༼རྒྱཎཕྲཎ༽ དེ་དག་ལ་མི་མཆོད་སྦྱིན་བྱེད་ཀྱི་ཡོད་འདུག་པ་དེ་འདྲ་ཡིན་ས་རེད། སྤྱི་ཚོགས་རྙིང་པའི་སྐབས་སུ། དེའི་ཚེ་དེའི་དུས་སྔར་དེ་འདྲ་ཡོང་གི་ཡོད་ས་རེད།
སྦྱིན་སྲེག་ལ་སོགས་པ་ཐར་ལམ་དུ་ཁས་ལེན་ཞིང༌། ནམ་ཞིག་བླ་མའི་མན་ངག་ལས་རྣལ་འབྱོར་བསྒོམས་ཏེ་བདག་ཅེས་པ་ནི་རྟག་གཅིག་རང་དབང་བའི་བདག་ནི་མུ་སྟེགས་པ་ཐམས་ཅད་ཀྱིས་འདོད་ཅིང༌། ཨམཏ་ཞེས་ཐམས་ཅད་ཀྱི་འདོད་ཀྱི་ཡོད་པས་དེ་འདྲའི་བདག་དེ་དབང་སོགས་རྣམས་ལས་དོན་གཞན་དུ་ཤེས་ནས་དེ་ཁོ་ན་ཉིད་མཐོང་ཞིང༌། ཞེས་བདག་གཅིག་པུའི་སྟེང་དུ་བློ་གནས་པ་ཞིག་སྟེ། ངས་ངོ་ཤེས་པ་མུ་སྟེགས་པ་དེཚོས་བདག་དེ་སྨིན་མཚམས་སུ་གསལ་བཏབ་ནས་སྒོམ་སྐབས་དེ་ནི་དམིགས་པ་བྱེ་བྲག་པ་ཞིག་ལ་བློ་གཏད་སྐབས་སེམས་ཚུར་འདུ་བ་དང༌། གནས་དེར་དྲོད་ཀྱང་སླེབས་ཡོང་གི་འདུག་ཅེས་བརྗོད་པ་ལྟར་མྱོང་བ་མི་འདྲ་བ་ཡོང་གི་ཡོད་ས་རེད།
བདག་དབང་སོགས་རྣམས་ལས་དོན་གཞན་དུ་ཤེས་ནས་ཞེས་ཕུང་པོ་ལས་དོན་གཞན་པའི་བདག་རང་དབང་བ། རང་རྐྱ་བའི་བདག་དེ་དབང་སོགས་ལས་དོན་གཞན་དུ་ཤེས་ནས་དེ་ཁོ་ན་ཉིད་མཐོང་ཞིང༌། ཚིག་གི་དོན་དྲུག་གི་དོན་རང་བཞིན་ཁོང་དུ་ཆུད་པ་ན། བདག་ནི་ཁྱབ་པའི་རང་བཞིན་ཡིན་ཡང་བྱེད་པ་མེད་པར་ཤེས་ཏེ། ཆོས་དང་ཆོས་མ་ཡིན་པའི་ལས་གང་ཡང་གསོག་པར་མི་བྱེད། ལས་གསར་པ་མ་བསགས་ཤིང་རྙིང་པ་ཟད་པས་སླར་བླངས་པའི་ལུས་དང༌། དབང་པོ་དང༌། བློ་དང༌། བདེ་སྡུག འདོད་ལྡང་སོགས་བདག་དང་བྲལ་ཞིང་གསར་པའི་ལུས་དང་དབང་པོ་མ་བླངས་པས། བུད་ཤིང་ཟད་པའི་མེ་བཞིན་དུ་སྐྱེ་བའི་རྒྱུན་ཆད་དེ་བདག་འབའ་ཞིག་ཏུ་གྱུར་བས་ན་ཐར་པ་ཐོབ་པ་ཡིན་ཞེས་ཟེར་རོ། །ཞེས་པ་འདིར་ངས་སྣོན་མ་བཤད་རྒྱུ་གང་ཡང་མེད།


གྲངས་ཅན་པ་བཤད་པ།


གྲངས་ཅན་པ་ནི། དྲང་སྲོང་སེར་སྐྱའི་རྗེས་སུ་འབྲངས་པ་སྟེ༑ ཤེས་བྱ་ཐམས་ཅད་ཉི་ཤུ་རྩ་ལྔར་གྲངས་ངེས་པར་འདོད་ལ། དེ་ཡང་བདག་དང༌། གཙོ་བོ་དང༌། ཆེན་པོ་དང༌། ང་རྒྱལ་དང༌། དེ་ཙམ་ལྔ་དང༌། དབང་པོ་བཅུ་གཅིག་དང༌། འབྱུང་བ་ལྔ་སྟེ་ཉི་ཤུ་རྩ་ལྔའོ། །དེ་ཙམ་ལྔ་ནི། གཟུགས་སྒྲ་དྲི་རོ་རེག་བྱ་ལྔའོ། །དབང་པོ་བཅུ་གཅིག་ནི། བློའི་དབང་པོ་ལྔ་དང༌། ལུས་ཀྱི་དབང་པོ་ལྔ་དང༌། ཡིད་ཀྱི་དབང་པོ་རྣམས་སོ། །བློའི་དབང་པོ་ལྔ་ནི། མིག་དང༌། རྣ་བ་དང༌། སྣ་དང༌། ལྕེ་དང༌། པགས་པའི་དབང་པོ་རྣམས་སོ། །ལུས་ཀྱི་དབང་པོ་ལྔ་ནི། ངག་དང༌། ལག་པ་དང༌། རྐང་པ་དང༌། རྐུབ་དང༌། འདོམས་རྣམས་སོ། །འབྱུང་བ་ལྔ་ནི། ས་ཆུ་མེ་རླུང་ནམ་མཁའ་རྣམས་སོ། །ནམ་མཁའ་ནི་བུ་ག་ནམ་མཁའ་ཞེས་པ་དེ་བཞག་གི་མེད་དམ། ཡང་གོ་བརྗེས་པ་ཙམ་ལ་བསམ་བློ་གཏོང་གི་ཡོད་དམ། སྟོང་ཆ་ཞིག་ལ་བསམ་བློ་གཏོང་གི་ཡོད་དམ། དེ་དག་ལས་སྐྱེས་བུ་ནི་ཤེས་པ་དང༌། ཞེས་པ་ནི་བདག་ཤེས་རིག་སྐྱེས་བུ་ཞེས་པ་དེ་དང༌། ལྷག་མ་ཉེར་བཞི་འདུས་བསགས་ཡིན་པས་བེམ་པོར་འདོད་ལ༑ གཙོ་བོ་དང༌། སྐྱེས་བུ་ནི་དོན་དམ་བདེན་པ་དང༌། གཞན་རྣམས་ཀུན་རྫོབ་བདེན་པར་འདོད་དོ། །ཞེས་བདེན་པ་གཉིས་ཀྱི་རྣམ་གཞག་ནི་མུ་སྟེགས་གྲངས་ཅན་པས་ཀྱང་ཤོད་ཀྱི་འདུག་ཅིང༌། སྐབས་དེར་རྒྱ་གར་གྱི་གྲུབ་མཐའ་ཚོར་ཡོངས་གྲགས་ཤིག་རེད།
ཤེས་བྱ་ཉི་ཤུ་རྩ་ལྔའི་ནང་དུ། དེ་ལ་ཡང་རྒྱུ་ཡིན་ལ་འབྲས་བུ་མ་ཡིན་པ། རྒྱུ་འབྲས་གཉིས་ཀ་ཡིན་པ། འབྲས་བུ་ཡིན་ལ་རྒྱུ་མ་ཡིན་པ། རྒྱུ་འབྲས་གཉིས་ཀ་མ་ཡིན་པའི་མུ་དང་བཞི་ཡོད་དེ། དང་པོ་ནི། སྤྱི་གཙོ་བོ་དང༌། ཞེས་པའི་སྤྱི་གཙོ་བོ་ནི་ཐམས་ཅད་སྤྲུལ་པ་པོ་དང༌། དེ་ནི་གོང་དུ་ཞུས་པ་ལྟར་སྤྱི་གཙོ་བོ་ནི་རྟག་པ་དང༌། འཇིག་རྟེན་བཀོད་པ་པོ་ཞེས་བློ་ཅན་གྱི་དཀོན་མཆོག་ཅིག་ལ་མ་བརྩིས་པར། རང་བཞིན་མཐར་ཐུག་པ་ཞིག་ལ་བཞག་སྟེ། སྤྱི་གཙོ་བོ་ནི་འབྲས་བུ་མིན་པར་རྒྱུ་ཡིན། གཉིས་པ་རྒྱུ་འབྲས་གཉིས་ཀ་ཡིན་པ་ནི། བློ་དང༌། ང་རྒྱལ་དང༌། དེ་ཙམ་ལྔ་སྟེ་བདུན་དང༌། གསུམ་པ་འབྲས་བུ་ཡིན་ལ་རྒྱུ་མ་ཡིན་པ་ནི། ལྷག་མ་བཅུ་དྲུག་དང༌། བཞི་པ་རྒྱུ་འབྲས་གཉིས་ཀ་མ་ཡིན་ནི། སྐྱེས་བུ་བཅས་མུ་བཞི་འོ། །
དེ་ཡང་དབང་ཕྱུག་ནག་པོའི་རྒྱུད་ལས། རྩ་བའི་རང་བཞིན་རྣམ་པར་འགྱུར་མིན་ལ། །ཆེན་པོ་སོགས་བདུན་རང་བཞིན་རྣམ་འགྱུར་ཞིང༌། །བཅུ་དྲུག་པོ་ནི་རྣམ་པར་འགྱུར་བ་སྟེ། །སྐྱེས་བུ་རང་བཞིན་མ་ཡིན་རྣམ་འགྱུར་མིན། །ཞེས་བཤད་པ་ལྟར་རོ།།
དེས་ན་རྣམ་འགྱུར་དེ་དག་གཙོ་བོས་སྤྲུལ་པ་དང༌། སྐྱེས་བུ་ནི་གཙོ་བོའི་སྤྲུལ་པ་མིན་པར་ཐོག་མ་ནས་ཡོད་པ་ཡིན་ནམ། གང་ལྟར་གཙོ་བོའི་རང་བཞིན་དེ་མཐོང་ནས་རིམ་བཞིན་སྤྲོས་པ་དེ་དག་ནུབ་འགྲོ་བ་ཞིག་བཤད་ཀྱི་ཡོད། དེ་ཡང་རྩ་བའི་རང་བཞིན་དང༌། སྤྱི་དང༌། གཙོ་བོ་རྣམས་དོན་གཅིག་ཡིན་ཞིང་ཁྱད་ཆོས་དྲུག་དང་ལྡན་པའི་ཤེས་བྱ་ཞིག་ལ་འདོད་དོ། །ཁྱད་ཆོས་དྲུག་ནི་གྲུབ་མཐའ་རྒྱས་པ་དེ་དག་གི་ནང་དུ་ཡོད་ཅིང༌། སྐྱེས་བུ་དང༌། བདག་དང༌། ཤེས་པ་དང༌། རིག་པ་རྣམས་དོན་གཅིག་མིང་གི་རྣམ་གྲངས་སོ། །མདོར་ན་བདག་ཤེས་རིག་གི་སྐྱེས་བུ་ཞེས་བརྗོད་སྐབས་ཚང་མ་གསལ་ཡོད།
ལྷག་མ་ཉེར་གསུམ་གྱི་སྐྱེ་ཚུལ་ནི། གང་གི་ཚེ་སྐྱེས་བུ་དེས་ཡུལ་ལ་ལོངས་སྤྱོད་པའི་འདོད་པ་སྐྱེས་པ་ན། རྩ་བའི་རང་བཞིན་གྱིས་སྒྲ་ལ་སོགས་པའི་རྣམ་འགྱུར་རྣམས་སྤྲུལ་པར་བྱེད་དོ། །ཞེས་གཙོ་བོའི་ངང་ལས་དེ་དག་ཤར་བ་ཞིག་སྟེ། གཙོ་བོས་དེ་དག་སྤྲུལ་འདོད་ཅིག་ཡོང་གི་ཡོད་མེད་སོགས་ཇི་འདྲ་ཞིག་ཡིན་ནམ། དེ་ཡང་གཙོ་བོ་ལས་ཆེན་པོ་འབྱུང་ལ། བློ་དང་ཆེན་པོ་ནི་མིང་གི་རྣམ་གྲངས་ཡིན་ཞིང༌། དེ་ནི་ཕྱི་ནས་ཡུལ་དང༌། ནང་ནས་སྐྱེས་བུའི་གཟུགས་བརྙན་འཆར་བའི་མེ་ལོང་ངོས་གཉིས་པ་ལྟ་བུ་ཞིག་ལ་འདོད་དེ། དེ་ལས་ང་རྒྱལ་སྐྱེ་ཞིང༌། ང་རྒྱལ་ལ་དབྱེ་ན། རྣམ་པར་འགྱུར་བ་ཅན་གྱི་ང་རྒྱལ་དང༌། སྙིང་སྟོབས་ཅན་གྱི་ང་རྒྱལ་དང༌། མུན་པ་ཅན་གྱི་ང་རྒྱལ་ཏེ་གསུམ་མོ། །
དང་པོ་ལས་དེ་ཙམ་ལྔ་སྐྱེ་ཞིང༌། དེ་ལས་འབྱུང་བ་ལྔ་སྐྱེའོ།།
གཉིས་པ་ལས་དབང་པོ་བཅུ་གཅིག་སྐྱེའོ། །གསུམ་པ་ནི། ང་རྒྱལ་གཞན་གཉིས་ཀ་འཇུག་པར་བྱེད་པའི་ཡིན་ཞེས་ཟེར་རོ། །དེ་ཡང་ལོང་བ་རྐང་ཅན་ལྟ་བུའི་རང་བཞིན་དང༌། ཞ་བོ་མིག་ཅན་ལྟ་བུའི་སྐྱེས་བུ་གཉིས་གཅིག་ཏུ་འཁྲུལ་ཏེ། ཞེས་རང་བཞིན་གཙོ་བོ་དེ་དང༌། སྐྱེས་བུ་གཉིས་པོ་དེ་གཅིག་ཏུ་འཁྲུལ་ཏེ་རྗོད་ཀྱི་མེད་དམ། རྣམ་འགྱུར་རྣམས་རྩ་བའི་རང་བཞིན་གྱིས་སྤྲུལ་པའི་ཚུལ་མ་ཤེས་པའི་དབང་གིས་འཁོར་བར་འཁོར་བ་འདོད་དོ། །
ནམ་ཞིག་བླ་མས་ཉེ་བར་བསྟན་པའི་མན་ངག་ཐོས་པ་ལ་བརྟེན་ནས་རྣམ་འགྱུར་འདི་དག་རང་བཞིན་གྱིས་སྤྲུལ་པ་ཙམ་དུ་ཟད་དོ་ཞེས་ངེས་ཤེས་ལྷག་པར་སྐྱེས་པ་ན། རིམ་གྱིས་ཡུལ་ལ་ཆགས་པ་དང་བྲལ་བར་གྱུར་པ་དེའི་ཚེ་བསམ་གཏན་ལ་བརྟེན་ནས་ལྷའི་མིག་གི་མངོན་ཤེས་བསྐྱེད་དེ། ཞེས་ཞི་གནས་སྒྲུབ་རྒྱུ་ནང་པ་དང་གཅིག་མཚུངས་ཡིན་གྱི་རེད། མངོན་ཤེས་ཀྱིས་གཙོ་བོ་ལ་བལྟས་པ་ན། གཙོ་བོ་དེ་གཞན་གྱི་བུད་མེད་ལྟར་ངོ་ཚ་བས་སྐྱེངས་ཏེ་རྣམ་འགྱུར་རྣམས་ཉེ་བར་བསྡུས་ཏེ། རང་བཞིན་ཡན་གར་བར་གནས་ཤིང༌། དེའི་ཚེ་རྣལ་འབྱོར་བའི་བློ་ངོར་ཀུན་རྫོབ་ཀྱི་སྣང་བ་ཐམས་ཅད་ལོག་སྟེ། སྐྱེས་བུས་ཡུལ་ལ་ལོངས་སྤྱོད་པ་མེད་ཅིང་བྱེད་པ་མེད་པར་གནས་པ་དེའི་ཚེ་ཐར་པ་ཐོབ་པ་ཡིན་ནོ། །ཞེས་འདོད་དོ། །གོང་མ་དེ་དང་འདི་གཉིས་ཀས་སྐྱེ་བ་སྔ་ཕྱི་འདོད་པ་དང༌། ལས་རྒྱུ་འབྲས་ཀྱང་བཤད་པ་ཞིག་འདུག ཕལ་ཆེར་གཉིས་ཀས་ཐར་པ་ཐོབ་པ་ཞིག་ཀྱང་ཤོད་ཀྱི་ཡོད་པ་བཅས་སོ།།


དཔྱོད་པ་པ་བཤད་པ།


དཔྱོད་པ་བ་ནི། རྒྱལ་དཔོག་པའི་རྗེས་སུ་འབྲངས་པ་སྟེ། རིག་བྱེད་ལ་གང་སྣང་བ་ནི་རང་བྱུང་ཡིན་ཏེ། དེ་ནི་དེ་ཁོ་ཉིད་ཡིན་ནོ་ཞེས་སྒྲོ་བཏགས་ནས་མཆོད་སྦྱིན་ལ་སོགས་པ་འབའ་ཞིག་གིས་མཐོ་རིས་ཀྱི་གོ་འཕང་ཐོབ་པར་འདོད་པ་དེ་ནི་ངན་སོང་ལས་གྲོལ་བའི་ཐར་པ་ཙམ་དུ་ཁས་ལེན་ནོ། །ཞེས་པ་ནི་ལྷ་ཡི་ཕུན་ཚོགས་ལྟ་བུ་ཞིག་ལ་ཐར་པ་བཞག་གི་མེད་དམ།
འོན་ཀྱང་སྡུག་བསྔལ་ཉེ་བར་ཞི་བའི་ཐར་པ་ནི་མེད་དེ། ཞེས་པ་ནི་མུ་སྟེགས་དཔྱོད་པ་བས། དྲི་མ་སེམས་ཀྱི་རང་བཞིན་ལ་ཞུགས་པ་རེད། དེས་ན་སེམས་མ་ཟད་བར་དུ་དྲི་མ་ཟད་རྒྱུ་མེད་ཅེས། དྲི་མ་སེམས་ཀྱི་རང་བཞིན་ལ་ཞུགས་པའི་ཕྱིར་དང༌། ཐམས་ཅད་མཁྱེན་པ་ཡང་མེད་དེ། ཤེས་བྱ་མཐའ་ཡས་པའི་ཕྱིར་རོ། །དེ་བས་ན་བདེན་པའི་ངག་ཀྱང་མེད་དེ་ཞེས་སྨྲའོ།།
གྲངས་ཅན་པའི་ནང་གསེས་ལ་གྲངས་ཅན་ལྷ་མེད་པ་དང༌། གྲངས་ཅན་ལྷ་བཅས་པ་ཞེས་གཉིས་ཡོད་པ་ལས། གྲངས་ཅན་ལྷ་མེད་པ་ཞེས་གཙོ་བོའི་རྣམ་གཞག་ནས་བཟུང་གྲུབ་མཐའི་རྐང་འཛིན་མཁན་དེང་སྐབས་ཡོད་མེད་མི་ཤེས་མོད། གང་ལྟར་ང་ཚོར་ཉམས་ཞིབ་བྱེད་མཁན་ཞིག་དགོས་པ་རེད། ཝཱ་རཱ་ཎ་སིའ་ནས་ཉམས་ཞིབ་ཏོག་ཙམ་བྱེད་ཀྱི་ཡོད་ཅིང༌། ང་ཚོས་མཚམས་རེ་མུ་སྟེགས་པའི་མཁས་པ་དེ་འདྲ་གདན་འདྲེན་ཞུས་ཏེ་བགྲོ་གླེང་བྱེད་ཀྱི་ཡོད་ལ། དེ་གལ་ཆེན་པོ་རེད་འདུག ད་ལྟ་བོད་ཀྱི་མཁས་པ་ཚོས་མཛད་པའི་གྲུབ་མཐའ་དེ་སྔ་ས་ཁད་ཆོད་ནས་བོད་རང་དུ་མཛད་པ་དེ་དག་མི་གསོན་པོ་ཐུག་རྒྱུ་མེད་སྟབས་དཔེ་ཆའི་ནང་དུ་ཡོད་པ་དེ་དག་མཁོ་བསྡུ་གནང་སྟེ་བསྒྲིགས་གནང་མཛད་པ་རེད། དཔེ་ཆ་བསྔོག་ས་དེ་ཡང་ནང་པའི་གཞུང་ཤ་སྟག་ཡིན་པས་ནང་པའི་གཞུང་ནས་མུ་སྟེགས་པའི་འདོད་པ་བཀོད་ཡོང་སྐབས། ཕར་དགག་པ་རྒྱབ་རྒྱུ་གཙོ་བོར་བྱས་ཏེ་གསུངས་པ་ལས། མུ་སྟེགས་པའི་རང་ལུགས་ཆ་ཚང་བ་ཕལ་ཆེར་གསུངས་ཨེ་ཡོད་བསམ་གྱི་འདུག མུ་སྟེགས་པའི་གཞུང་རང་ལུགས་སུ་བྱས་ཏེ་འཛིན་མཁན་ཚོར་གཏུགས་ཏེ་གཞུང་འབྲི་རྒྱུ་དེ་དག་གལ་ཆེན་པོ་རེད་འདུག
དེ་དག་གི་ནང་ནས་ཁ་ཤས་ནི་འདས་ཚར་མེད་དམ་སྙམ། དེང་སང་དེའི་སྲོལ་རྒྱུན་འཛིན་མཁན་ཡོད་དམ་མེད། ཡང་ཁས་ལེན་ལ་འགྱུར་བ་ཡང་ཕྱིན་མེད་དམ། དེ་མིན་མུ་སྟེགས་རྟོག་གེ་སྡེ་ལྔ་ལྟ་བུ་རང་རང་སོ་སོའི་ལུགས་མ་འདྲེས་པར་བྱས་ཏེ་འཛིན་མཁན་དེ་གང་འདྲ་ཡིན་ནམ། ཕལ་མོ་ཆེས་ཚངས་པ་དང༌། དབང་ཕྱུག་གསོལ་བ་ལྟ་བུ་བྱས་ཏེ་སྡོད་ཀྱི་འདུག ཞིབ་ཚགས་པོ་ཞིག་ཡོད་མེད་མི་ཤེས།


གཅེར་བུ་བ་བཤད་པ།


གཅེར་བུ་བ་ནི། གཅེར་བུ་བ་ནི་རྒྱ་གར་ནང་དུ་སོ་སོའི་རང་རྐང་ལྟ་བུ་འཛིན་ནས་སྡོད་ཀྱི་འདུག རྒྱལ་བ་དམ་པའི་རྗེས་སུ་འབྲངས་པ་སྟེ༑ ཤེས་བྱ་ཐམས་ཅད་དོན་དགུར་འདུས་པར་འདོད་དེ། སྲོག་དང༌། ཟག་པ་དང༌། སྡོམ་པ་དང༌། ངེས་པར་རྒ་བ་དང༌། འཆིང་བ་དང༌། ལས་དང༌། སྡིག་པ་དང༌། བསོད་ནམས་དང༌། ཐར་པ་རྣམས་སོ། །དེ་ལ་སྲོག་ནི་བདག་ཡིན་ལ། སྐྱེས་བུ་རྣམས་ཀྱི་ལུས་ཀྱི་ཚད་ཇི་ལྟ་བ་བཞིན་དུ་ཡོད་པ་ངོ་བོ་རྟག་ལ་ཞེས་སྐྱེས་བུའམ་གང་ཟག་ཅེས་པ་ནི། ལུས་བོང་ཆེ་ཆུང་གང་ཞིག་ཡོད་ཀྱང་དེ་ལ་ཀུན་ཏུ་ཁྱབ་ནས་ཡོད་པའི་སྐྱེས་བུ་དེ་འདྲ་ཞིག་ཡོད་པ་རེད་ཅེས་པ་སྟེ། གནས་སྐབས་མི་རྟག་པའི་རང་བཞིན་ཅན་ཡིན་ནོ། །ཟག་པ་ནི། དགེ་བ་དང་མི་དགེ་བའི་ལས་རྣམས་ཡིན་ཏེ། དེའི་དབང་གིས་འཁོར་བར་ཟག་པར་བྱེད་པའི་ཕྱིར་རོ།།
སྡོམ་པ་ནི། གཅེར་བུ་བའི་རབ་བྱུང་ཕོ་མོ་དེ་དག་གིས་ཧ་ལས་པའི་བསླབ་ཁྲིམས་སྲུང་གི་འདུག་ཅིང༌། ལྷག་པར་དཀའ་ཐུབ་ཆེན་པོ་སྤྱད་ཀྱི་ཡོད། ཟག་པ་འགོག་པར་བྱེད་པ་སྟེ། ལས་གསར་དུ་མི་གསོག་པའི་ཕྱིར་རོ། །ངེས་པར་རྒ་བ་ནི། སྐོམ་མི་འཐུང་བ་དང་། ཞེས་པ་ནི་གང་འདྲ་ཡིན་མིན་མི་ཤེས་ཀྱང༌། ལུས་གདུང་བ་ལ་སོགས་པ་ཧ་ཅང་གི་ཤུགས་ཆེན་པོ་ཡོད་ལ། སྐྲ་སྦལ་བ་འདི་ཡང་ཡོད་ས་རེད། ལར་ནས་མུ་སྟེགས་པའི་ཚངས་སྤྱོད་པ་དེ་དག་འདོད་ཆུང་ཆོག་ཤེས། འགའ་ཞིག་དངུལ་ཁང་དུ་དངུལ་མང་པོ་དེ་འདྲ་མེད་དམ་མི་ཤེས་ཀྱང༌། ཉིན་རེའི་ཟས་གོས་རྒྱུ་ནོར་ལོངས་སྤྱོད་དེ་དག་གི་གྲས་དངོས་གནས་ཆོག་ཤེས་ཧ་ལས་པ་རེད་འདུག
རྒྱ་གར་གྱི་མ་དྷ་ར་སེ་འཁྲིས་སུ་ངས་ངོ་ཤེས་པའི་བླ་ཆེན་ཞིག་ཡོད་པ་དེ་ཧ་ཅང་གི་ཡག་པོ་ཞིག་འདུག ཧ་ལས་པ་རེད། དངོས་གནས་འཕགས་པའི་རིགས་བཞི་ལ་གནས་པ་ལྟར་ཧ་ཅང་གི་ཡག་པོ་ཞིག་འདུག ངེས་པར་རྒ་བ་ནི། སྐོམ་མི་འཐུང་བ་དེ་ཤེས་མ་སོང༌། རྒྱ་གར་བ་ཆུ་མི་འཐུང་བ་ཅང་ཨེ་ཡོད། ག་དུས་ཡིན་ན་ཡང་ཆུ་འཐུང་གི་རེད། དེར་བརྟེན་སྐོམ་མི་འཐུང་བ་གང་འདྲ་ཡིན་ནམ་མི་ཤེས། དེ་ནི་དམིགས་བསལ་སྨྱུང་གནས་ལྟ་བུ་བྱེད་པའི་སྐབས་སུ་མིན་ནམ། ལུས་གདུང་བ་ལ་སོགས་པའི་དཀའ་ཐུབ་ཀྱི་སྒོ་ནས་སྔོན་བསགས་པའི་ལས་རྣམས་ཟད་པར་བྱེད་པའོ།།
འཆིང་བ་ནི། ལོག་པར་ལྟ་བའོ། །ལས་ནི་རྣམ་པ་བཞི་སྟེ༑ ཕྱིས་མྱོང་བར་འགྱུར་བ་དང༌། མིང་དང༌། རུས་དང༌། ཚེའོ།། སྡིག་པ་ནི། ཆོས་མིན་པའོ། ། བསོད་ནམས་ནི། ཆོས་སོ། ། ཐར་པ་ནི། ལུས་གཅེར་བུ་དང༌། ངག་མི་སྨྲ་བ་དང༌། མེ་ལྔ་བརྟེན་པ་ནི་དེ་སྔ་མཐོང་མ་སོང༌། ལྗོན་ཤིང་སེམས་ལྡན་དུ་སྒྲུབ་པ་ཞེས་པ་ནི། མཚན་མོ་ལོ་མ་འཁུམ་སྟེ་ཉལ་བའི་ཕྱིར། ཞེས་པ་ལྟ་བུའི་རྒྱུ་མཚན་འུ་ཐུག་དེ་འདྲ་མི་འགོད་པར་འདུ་ཤེས་མི་འདྲ་བ་བཅོ་བརྒྱད་ཙམ་ཞིག་ཤོད་ཀྱི་འདུག ལྗོན་ཤིང་ལ་སོགས་པ་དེ་དག་ལའང་འདུ་ཤེས་ཤིག་ཡོད་པ་རེད་ཅེས་རྣམ་གྲངས་མང་པོ་ཞིག་བརྗོད་རྒྱུ་འདུག
དེ་ནི་སྔ་ལོ་ཝཱ་རཱ་ཎ་སིའར་གཅེར་བུ་བ་དང༌། མུ་སྟེགས་པ་བཅས་གང་འཚམས་ཤིག་དང་ང་ཚོ་མཉམ་དུ་ཆུ་ཚོད་ཁ་ཤས་རིང་བགྲོ་གླེང་བྱེད་སྐབས་གཞན་དང་མི་འདྲ་བ་ཧ་ཅང་གི་ཡག་པོ་ཞིག་བཤད་རྒྱུ་འདུག ང་ཚོས་དེ་དག་ཀྱང་ཉམས་ཞིབ་བྱེད་རྒྱུ་གལ་ཆེན་པོ་རེད། མེ་ལྔ་བརྟེན་པ་ལ་སོགས་པའི་དཀའ་ཐུབ་ཀྱི་སྤྱོད་པ་ལ་བརྟེན་ནས་སྔར་བྱས་ཀྱི་ལས་ཐམས་ཅད་ཟད་ཅིང༌། ལས་གསར་དུ་མ་བསགས་པས་འཇིག་རྟེན་ཐམས་ཅད་ཀྱི་སྟེང་ན་འདུག་པའི་གནས། ཁོང་ཚོ་དང་སྐད་ཆ་མ་བྱུང་ཡང༌། འཇིག་རྟེན་བཀོད་པ་པོ་ཕལ་ཆེར་མི་འདོད་པ་ལྟ་བུ་འདུག ལས་ཀྱི་དབང་གིས་འཇིག་རྟེན་འཁོར་བ་དེ་ཉིད་གྲུབ་པ་ལྟ་བུ་ཞིག་ཤོད་ཀྱི་འདུག འོན་ཀྱང་མུ་སྟེགས་པ་མང་པོ་ཞིག་སྤྱིར་རྩ་བ་ཚངས་པས་སྤྲུལ་པ་ཞིག་དང༌། སྐྱེ་བ་ཡང་མང་པོ་ཞིག་ཡོད་པ། སྐྱེ་བ་མང་པོ་ཡོད་པའི་སྐྱེ་གནས་བཟང་ངན་དེ་དག་ལས་ཀྱི་དབང་གིས་ཡོང་གི་ཡོད་པ་བཅས། དེས་ན་ལས་འབྲས་ཀྱང་བཤད་ལ༑ མཐར་ཐུག་འཇིག་རྟེན་བཀོད་པ་པོ་ཡང་འདོད་པ་དང༌། སྐྱེ་བ་སྔ་ཕྱི་ཡང་འདོད་ཅིང༌། མཇུག་ཏུ་ཐར་པ་ཡང་འདོད་མཁན་གྱི་སྡེ་ཚན་གཅིག་དང༌།
ཡེ་ཤུའི་ཆོས་ལྟ་བུ་ཡིན་ན། ཚེ་འདི་ཁོ་ན་ལས་མེད་པ་ཞིག་གམ། ཚེ་འདི་དང་ཕྱི་མ་ཡོད་པ་ལྟ་བུ་ཞིག་རེད། དེས་ན་ཚེ་འདི་ཉིད་འཇིག་རྟེན་བཀོད་པ་པོས་ཐད་ཀར་བཀོད་པ་ཞིག་ཤོད་ཀྱི་འདུག་པ་དེ་ཡང་ཡག་པོ་རེད་འདུག འཇིག་རྟེན་བཀོད་པ་པོར་དད་པ་བྱེད་པའི་ཆོས་བརྒྱུད་ཅིག་ཡིན་ཕྱིན་ཆད་ལ། ཚེ་འདི་ཉིད་ཐད་ཀར་དཀོན་མཆོག་གིས་བཀོད་པ་ཞིག་བསམ་བློ་གཏོང་སྐབས། རང་ཉིད་ཀྱི་ཚེ་འདིའི་ཕ་མར་སྙིང་ཉེ་པོ་ཡོང་བ་བཞིན། ཚེ་འདི་ཉིད་དཀོན་མཆོག་གིས་སྦྱིན་པའམ་བཀོད་པ་ཡིན་སྟབས། དཀོན་མཆོག་ལ་སེམས་ཐག་ཧ་ཅང་གི་ཉེ་པོ་ཞིག་ཆགས་ཡོང་བ་དང༌། ཇི་ཙམ་གྱིས་སེམས་ཐག་ཉེ་བ་ཡོད་པ་དེའི་ཚོད་ཀྱིས། དཀོན་མཆོག་གི་རྗེས་སུ་སློབ་པ་དང༌། རྗེས་སུ་བསླབས་ནས་བརྩེ་བ་སྒོམ་རྒྱུ་དང༌། བཟོད་སྲན་བྱ་རྒྱུ། ཆོག་ཤེས་བསྟེན་རྒྱུ་དེ་དག་ཡག་པོ་འདུག དེས་ན་ཚེ་སྔ་ཕྱི་མི་འདོད།
འཇིག་རྟེན་བཀོད་པ་པོ་འདོད་མཁན་གྱི་ནང་དུ། ཚེ་སྔ་ཕྱི་དང་ལས་རྒྱུ་འབྲས་འདོད་མཁན་ཞིག་དང༌། ཡང་འཇིག་རྟེན་བཀོད་པ་པོ་འདོད་པ་ལ༑ ཚེ་སྔ་མ་མི་འདོད་ཅིང་ཚེ་འདི་ཐད་ཀར་བཀོད་པ་དང༌། ལུས་འདི་ཞིག་པའི་རྗེས་སུ་བདག་ཅེས་པ་དེ་ཉིད་ཟུར་དུ་ལྷག་ནས་གནས་སྐབས་ཤིག་རོ་ཁང་ནང་དུ་ངལ་གསོ་བརྒྱབ་ནས་སྡོད་ཀྱི་ཡོད་པ་མིན་ནམ། རྗེས་སུ་སླར་ཡང་འཇིག་རྟེན་བཀོད་པ་པོའི་དཀོན་མཆོག་གིས་སྲས་ལྟ་བུ་ཞིག་གིས་དེར་ཞིབ་འཇུག་བྱས་ཏེ་ཡར་ཐར་པར་འགྲོ་བ་དང༌། མར་ངན་སོང་དུ་འགྲོ་བ་དེ་འདྲ་ཞིག་ཤོད་ཀྱི་འདུག་ཅིང༌། དེར་བརྟེན་མི་འདྲ་བ་མང་པོ་ཞིག་འདུག
ཡེ་ཤུ་ལ་དཀོན་མཆོག་གི་དྲུང་དང༌། དག་ཞིང་ལྟ་བུར་སྐྱེ་བ་ལས་གཞན་ཐར་པའི་རྣམ་གཞག་ཕལ་ཆེར་མེད་པ་ལྟ་བུ་རེད། གཅེར་བུ་བས་ནི། ཐར་པ་ཞིག་འདོད་ཅིང༌། ཐར་པ་དེ་ཡང་ཞིང་ཁམས་ལྟ་བུ་ཞིག་ལ་བཞག་པ་སྟེ། འཇིག་རྟེན་འདས་པ་ཞེས་བྱ་བ་གདུགས་དཀར་པོ་གྱེན་ལ་བསླངས་བ་ལྟ་བུའམ་ཀུ་མུ་ད་ལྟར་དཀར་བ། ཚད་དཔག་ཚད་འབུམ་ཕྲག་ཞེ་ལྔ་ཡོད་པ། སྲོག་ཡོད་པས་དངོས་པོ་ཡིན་ཞིང༌། འཁོར་བ་ལས་གྲོལ་བས་དངོས་པོ་མེད་པ་ཡང་ཡིན་པ་དེར་འགྲོ་སྟེ། གནས་དེ་ལ་ནི་ཐར་པ་ཞེས་བྱའོ། །དེ་སྐད་དུ་རྒྱལ་བ་དམ་པས། རྒྱལ་བ་དམ་པ་ནི་གཅེར་བུ་པའི་མཧཱ་ཝི་ར་ཞེས་པ་དེ་ཡིན་པ་རེད། རྒྱལ་བ་དམ་པའི་གསུང་ལས།
ཁ་བ་རྒྱ་སྤོས་མེ་ཏོག་དང༌། །
བ་ཞོ་བ་མོ་མུ་ཏིག་མདོག །
གདུགས་དཀར་བཟུང་བའི་དབྱིབས་འདྲ་བ། །
ཐར་པ་ཡིན་པར་རྒྱལ་བས་བཤད། །
ཅེས་ཞིང་ཁམས་ལྟ་བུ་ཞིག་ཏུ་སྐྱེས་བར་འབྱུང་ངོ་ཞེས་བཤད་དོ།།
དེ་ལྟར་ཆོས་འདི་ལས་ཕྱི་རོལ་ཏུ་གྱུར་པའམ། ཆོས་འདི་ལས་གཞན་དུ་གྱུར་པའི་ཆོས་ཚུལ་དེ་དག་གི་ལྟ་བ་དང་སྤྱོད་པ་ཇི་ལྟར་ཡོད་པ་རྣམས་ཤེས་པར་བྱས་ཏེ། སྤྱོད་པའི་ཆ་ནས་གཅེར་བུ་བའི་སྤྱོད་པ་ལྟ་བུ་དེ་དང་དེ་འདྲ་བའི་མུ་སྟེགས་གཞན་རྣམས་ཀྱི་སྤྱོད་པའང་འདོད་ཆུང་ཆོག་ཤེས་སོགས་དཀའ་ཐུབ་སྤྱོད་མཁན་དེ་འདྲ་ཡོང་གི་འདུག
དེ་བཞིན་ཡེ་ཤུའི་ཆོས་པའི་ནང་དུ་ཡང༌། དངོས་གནས་གཞན་དོན་ལ་དཀའ་བ་དང་དུ་ལེན་མཁན་དེ་འདྲ་མང་པོ་ང་ཚོས་མཐོང་རྒྱུ་ཡོད། དཔེར་ན༑ རྒྱ་གར་གྱི་ཀ་ལི་ཀ་ཏའི་ ༼རྒྱྣྤདྟཔྱ ཅྟཔྱྟཔྲཎ ༽ ལྟ་བུ་དང༌། ཁོང་གི་རྗེས་འབྲང་དེ་དག་ཧ་ལས་པ་ཧ་ལམ་ང་ཚོ་ལས་ལྷག་པ་ལྟ་བུ་ཞིག་འདུག དངོས་གནས་དམན་ལ་ལྷག་པར་བརྩེ་བ་ཞེས་པ་དེ་དངོས་སུ་ལག་ལེན་བསྟར་ཏེ༑ རང་ངོས་ནས་དཀའ་བ་དང་དུ་བླངས་ཏེ་གནང་བ་དེ་འདྲ་ཡོང་གི་འདུག ང་ཚོ་ལྟ་བུ་ཞིག་གིས་དེ་ལྟར་བྱེད་དགོས་བྱུང་ན་ཕལ་ཆེར་ཁག་པོ་རེད། དེར་བརྟེན་དེ་དག་ནི་དངོས་ཡོད་གནས་ཚུལ་རེད། དེ་དག་ངོ་མཚར་ཆེན་པོ་རེད་བསམས་ཏེ་དེ་དག་ལ་ང་ཚོས་རྗེས་སུ་ཡི་རང་དང་གུས་པ་བྱེད་དགོས་པ་དེ་གལ་ཆེན་པོ་རེད།
སྔར་ང་སི་པན་གྱི་ས་ཆ་ཞིག་ཏུ་ལྷ་ཁང་ཆེན་པོ་ཞིག་ཡོད་པ་དེར་ང་གནས་སྐོར་ལ་འགྲོ་སྐབས། ཡེ་ཤུའི་གྲྭ་པ་རྒྱ་ཅུང་ཟད་ཡོད་ཅིང༌། གཟུགས་སྟོབས་ཀྱང་ཆུང་ཆུང་ཞིག་ཡོད་པ་ཁོང་ནས་ང་ཆེད་མངགས་ཐུག་པར་སླེབས་བྱུང་ཞིང༌། ང་ལ་སྣེ་ལེན་བྱེད་མཁན་དེ་དག་གི་འགྲེལ་བཤད་རྒྱབ་སྐབས། ཁོང་ལོ་ལྔ་ཙམ་རིང་ལྷ་ཁང་གི་རྒྱབ་ཏུ་ཡོད་པའི་རི་ཆུང་དེའི་རྩེ་མོར་ལྟོ་ཆས་ཚ་པོ་མེད་པར་ཆུ་བཏུང་བ་དང༌། བག་ལེབ་ལྟ་བུ་བཟས་ཏེ་ལོ་ལྔ་ཙམ་བསྡད་པ་དང༌། ང་སླེབས་སྐབས་ཁོང་ཆེད་མངགས་ཐུག་པར་ཡོང་བ་རེད་ཅེས་རྗོད་ཀྱི་འདུག
ཁོང་དང་ཐུག་སྐབས་ང་གཉིས་སྐད་ཆ་བཤད་ཅིང༌། ཁྱེད་རང་རིའི་སྟེང་དུ་ལོ་ལྔ་ཙམ་བསྡད་པ་རེད་ཅེས་རྗོད་ཀྱི་འདུག་པས། ཁྱེད་རང་ལོ་ལྔའི་རིང་གང་ཞིག་གནང་སྟེ་བཞུགས་པ་ཡིན་ནམ་ཞེས་དྲིས་པ་ཡིན། ཁོང་གིས་བྱམས་བརྩེ་སྒོམ་སྟེ་བསྡད་པ་ཡིན་ཞེས་གསུང་གི་འདུག་པས་ང་ནི་ངོ་མཚར་སྐྱེས་ཤིང་ཧ་ལས་པ་རེད་བསམ་བྱུང༌། ཨ་ཙི་བསམ་སྟེ་ཧ་ཅང་གི་རྗེས་སུ་ཡི་རང་སྐྱེས་སོང༌། འདི་འདྲ་ཡོང་གི་འདུག་ཅིང༌། དེར་བརྟེན་དེ་དག་ང་ཚོས་ཤེས་པ་དང༌། མཐོང་བ་བྱས་ཏེ་གུས་པ་བྱེད་རྒྱུ་དེ་གལ་ཆེན་པོ་རེད། དེ་ཚོ་ལྟ་བ་ཕྱིན་ཅི་ལོག་རེད་ཅེས་བརྗོད་དེ་ཚར་གཅོད་པའི་ཞིང་ལྟ་བུ་ཞིག་ལ་བལྟས་ན་ནོར་བ་རེད། དེ་དག་ལ་གུས་པ་བྱེད་རྒྱུ་དེ་ཧ་ཅང་གི་གལ་ཆེན་པོ་རེད་འདུག




སྨྲས་པ།
ལྟ་བ་ངན་པའི་མུ་ལ་སྟེགས་འཆའ་བའི། །
ཕྱི་རོལ་གྲུབ་མཐའི་རང་བཞིན་མ་ལུས་པ། །
ལེགས་པར་ཤེས་ཏེ་སྤོང་བར་བྱེད་པ་ནི། །
ཐར་པའི་གྲོང་དུ་འཇུག་པའི་ཐེམ་སྐས་སོ། །


ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །།














ནང་པའི་གྲུབ་མཐའི་རྣམ་གཞག་བཤད་པ།


༈ གཉིས་པ་རང་སྡེའི་གྲུབ་མཐའི་རྣམ་གཞག་ཅུང་ཟད་ཕྱེ་སྟེ་བཤད་པ་ལ་གཉིས། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། །དང་པོ་སྤྱིར་བསྟན་པ་ནི། སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱིས་དང་པོར་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་བསགས། མཐར་རྡོ་རྗེ་གདན་གྱི་སྤོ་ལ་མངོན་པར་རྫོགས་པར་སངས་རྒྱས་ཏེ་ཡུལ་ཝཱ་རཱ་ཎ་སིའར་ལྔ་སྡེ་བཟང་པོ་ལ་བདེན་པ་བཞིའི་ཆོས་ཀྱི་འཁོར་ལོ་བསྐོར། དེ་ནི་པཱལིའི་གཞུང་དང༌། དེ་བཞིན་ལེགས་སྦྱར་གྱི་གཞུང་ཚང་མའི་ནང་དུ་གསུང་སྟངས་གཅིག་གྱུར་ཡིན་ལ། ཁ་སང་ཞུས་པ་ལྟར། སངས་རྒྱས་པའི་ཆོས་ནི་རྒྱུ་དང་འབྲས་བུ་ཞེས་འགྲོ་ཡི་ཡོད་པ་ལས། སངས་རྒྱས་ཞེས་ཐོག་མ་ཉིད་ནས་སངས་རྒྱས་ཟིན་པ་ཞིག་མིན། ང་རང་ཚོ་དང་འདྲ་བའི་སེམས་ཅན་ཞིག་སེམས་ལ་འགྱུར་བཅོས་བཏང་སྟེ། སེམས་ཀྱི་ཡོན་ཏན་གོང་ནས་གོང་དུ་ཁྱད་ཞུགས་པའི་ཐོག་ནས། སྐྱོན་གྱི་རིགས་ཟད་ནས་སངས་རྒྱས་པ་ཞིག་ཐེག་པ་གོང་འོག་ཚང་མས་གསུང་གི་ཡོད། དེར་བརྟེན་སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད། བསྐལ་པ་དཔག་ཏུ་མེད་པའི་སྔོན་ནས་ཐོག་མར་ཐུགས་བསྐྱེད། བར་དུ་བསྐལ་ཆེན་གྲངས་མེད་གསུམ་གྱི་བར་དུ་ཚོགས་བསགས། མཐར་ལུབམི་ནིར་འཁྲུངས་ཏེ་རྡོ་རྗེ་གདན་དུ་མངོན་པར་རྫོགས་པའི་སངས་རྒྱས་ནས་ཝཱ་རཱ་ཎ་སིའར་ཐོག་མར་བདེན་བཞིའི་ཆོས་འཁོར་གསུངས་པའོ།།
དེ་ནས་བྱ་རྒོད་ཕུང་པོའི་རི་བོར་བཀའ་བར་པ་མཚན་ཉིད་མེད་པའི་ཆོས་འཁོར་བསྐོར་ཞིང༌། ལེགས་སྦྱར་གྱི་གཞུང་ལ་བརྟེན་ནས་སངས་རྒྱས་པའི་ཐེག་ཆེན་གྱི་གཞུང་དེ་དག་ཡོང་གི་ཡོད་ལ། དེར་བརྟེན་ཐེག་ཆེན་གྱི་ཆོས་འཁོར་གྱི་གཞུང་བཀའ་བར་པ་མཚན་ཉིད་མེད་པའི་ཆོས་འཁོར་ཞེས་པ་ནི་གནས་བྱ་རྒོད་ཕུང་རིར་བཀའ་སྩལ་བ་རེད། དེ་ནས་ཡངས་པ་ཅན་ལ་སོགས་པར་ལེགས་པར་རྣམ་པར་ཕྱེ་བའི་ཆོས་ཀྱི་འཁོར་ལོ་རྒྱ་ཆེར་བསྐོར་ཏེ། བདེན་བཞིའི་ཆོས་འཁོར་ཞེས་པ་ནི། བརྗོད་བྱ་གཙོ་བོ་བདེན་པ་བཞི་ལས་བརྩམས་པས་ན་བདེན་བཞིའི་ཆོས་འཁོར་ཞེས་དང༌། བར་པ་མཚན་ཉིད་མེད་པའི་ཆོས་འཁོར་ཞེས་པ་ནི། ཆོས་རྣམས་ངོ་བོ་ཉིད་ཀྱིས་གྲུབ་པ་མེད་པར་གསུངས་པས་ན། བར་པ་མཚན་ཉིད་མེད་པའི་ཆོས་འཁོར་ཞེས་བརྗོད་པ་དང༌། ལེགས་པར་རྣམ་པར་ཕྱེ་བའི་ཆོས་འཁོར་ཞེས་པ་ནི། མདོ་སྡེ་དགོངས་འགྲེལ་གྱི་སྐབས་ནས་ཐ་སྙད་འདི་གསུངས་པ་རེད།
བར་པ་མཚན་ཉིད་མེད་པའི་ཆོས་འཁོར་ནི། སྒྲ་ཇི་བཞིན་པར་ཁས་བླངས་ན་མི་འགྲིགས་པས། བར་པ་མཚན་ཉིད་མེད་པའི་ཆོས་འཁོར་གྱི་སྐབས་སུ༑ ངོ་བོ་ཉིད་ཀྱིས་གྲུབ་པ་མེད་པ་ཞེས་གཟུགས་ནས་རྣམ་མཁྱེན་བར་ཆོས་མཐའ་དག་ངོ་བོ་ཉིད་ཀྱིས་གྲུབ་པ་མེད་པ་ཞེས་གསུངས་པས་ན། དེ་ནི་སྒྲ་ཇི་བཞིན་པར་ཁས་བླངས་ན་མི་འགྲིགས། དེས་ན་དེར་མཚན་ཉིད་གསུམ་དུ་ཆ་ཕྱེ་ནས། ཀུན་བཏགས་རང་གི་མཚན་ཉིད་ཀྱིས་མ་གྲུབ་པ་དང༌། གཞན་དབང་ཡོངས་གྲུབ་རང་གི་མཚན་ཉིད་ཀྱིས་གྲུབ་པ་ཞེས་ཆ་ཕྱེས་ནས་བསྟན་པ་འདི་ངེས་དོན་མཐར་ཐུག་བསྟན་པ་ཡིན་པས། དེ་ནི་སྒྲ་ཇི་བཞིན་པར་ཁས་ལེན་ཆོག་པ་ཞིག་རེད། དེར་བརྟེན་འདི་འདྲའི་གཞུང་ནི། འཁོར་ལོ་མཐའ་མའི་སྐབས་སུ་ཡོད་སྟབས། ལེགས་པར་རྣམ་པར་ཕྱེ་བའི་ཆོས་འཁོར་ཞེས་གསུངས་པ་ཡིན་ནོ།།
མུ་སྟེགས་ཀྱི་སྟོན་པ་དྲུག་ལ་སོགས་པའི་སྨྲ་བ་ངན་པ་ཐམས་ཅད་ཟིལ་གྱིས་མནན་ནས་ཕན་བདེའི་འབྱུང་གནས་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་མཛད་དོ། །དེའི་འོག་ཏུ་འགྲེལ་བྱེད་རྣམས་ཀྱིས་འཁོར་ལོ་གསུམ་གྱི་དགོངས་པ་སོ་སོར་བཀྲལ་བ་ལ་བརྟེན་ནས་གྲུབ་མཐའ་སྨྲ་བ་བཞི་བྱུང་སྟེ། ཞེས་རྩ་བ་གྲུབ་མཐའ་སྨྲ་བ་བཞི་པོ་བཅོམ་ལྡན་འདས་ཀྱི་མདོ་ལ་ཁུངས་གཏུགས་པ་ཞིག་ཆགས་ཡོད། དེ་ཡང༌། དེ་དག་ལས་དོན་སྨྲ་སྡེ་གཉིས་ཀྱིས་འཁོར་ལོ་དང་པོ་བདེན་བཞིའི་ཆོས་འཁོར་ལ་བརྟེན་པ་དང༌། ངོ་བོ་ཉིད་མེད་པར་སྨྲ་བས་འཁོར་ལོ་བར་པ་དང༌། རྣལ་འབྱོར་སྤྱོད་པ་བ་རྣམས་ཀྱིས་འཁོར་ལོ་ཐ་མའི་རྗེས་སུ་འབྲངས་ནས་གཞི་ལམ་འབྲས་གསུམ་གྱི་རྣམ་གཞག་དམ་བཅའ་བར་བྱེད་དོ། །ཞེས་གསུངས།
བྱ་རྒོད་ཕུང་རིར་མཚན་ཉིད་མེད་པའི་ཆོས་འཁོར་དང༌། ཡངས་པ་ཅན་ལ་སོགས་པར་བཀའ་མཐའ་མ་གསུངས་ཞེས་པ་ནི་ལེགས་སྦྱར་གྱི་མདོ་དེ་དག་ཡིན་ལ། དེར་བརྟེན་དེ་ལ་ཐེག་པ་ཆེན་པོ་སངས་རྒྱས་ཀྱི་བཀའ་ཡིན་ནམ་མིན་ཞེས་དོགས་པ་ཡོང་གི་ཡོད། ལེགས་སྦྱར་དུ་ཡོད་པའི་སངས་རྒྱས་ཀྱི་བཀའ་དེ་དག་སངས་རྒྱས་ཀྱི་བཀའ་ངོ་མ་རེད་དམ་མ་རེད། དེ་ནི་བཅོམ་ལྡན་འདས་མྱང་ངན་ལས་འདས་ནས་ལོ་བཞི་བརྒྱ་ཙམ་གྱི་མཚམས་སུ་ཀླུ་སྒྲུབ་བྱོན་པ་དང༌། ཀླུ་སྒྲུབ་ཀྱི་སྐབས་སུའང་ཐེག་པ་ཆེན་པོ་སངས་རྒྱས་ཀྱི་བཀའ་མིན་ཞེས་གསུང་མཁན་ཡོད་ཅིང༌། དེས་ན་ཀླུ་སྒྲུབ་ཀྱི་དབུ་མ་རིན་ཆེན་ཕྲེང་བའི་ནང་ཐེག་ཆེན་བཀའ་སྒྲུབ་གསུངས་ཡོད་པ་དེས་མཚོན་པའི་རྒྱ་གར་གྱི་དཔལ་ནཱ་ལེདྲནའི་མཁས་པ་འགའ་ཞིག་ནས་ཐེག་ཆེན་བཀའ་སྒྲུབ་མཛད་ཡོད། ཐེག་ཆེན་སངས་རྒྱས་ཀྱི་གསུང་མ་རེད་ཅེས་སྐབས་དེ་དུས་ནས་ཤོད་མཁན་ཡོད་པ་རེད།
དེང་གི་དུས་ཚོད་ལ་ཆ་བཞག་ཀྱང༌། ལོ་རྒྱུས་སྨྲ་བ་རྣམས་ཀྱིས་རྗོད་སྐབས། ཐེག་པ་ཆེན་པོ་ནི་བཅོམ་ལྡན་འདས་མྱང་ངན་ལས་འདས་ཟིན་རྗེས་ནང་ཆོས་ཡར་རྒྱས་སུ་ཕྱིན་ཏེ་ཐེག་པ་ཆེན་པོ་ཆགས་པ་རེད་ཅེས་ཤོད་ཀྱི་ཡོད། མ་གཞི་དེ་དག་གི་སྐོར་མདོ་སྡེ་རྒྱན་གྱི་ནང་དུ་གསུངས་ཡོད་ཀྱང༌། ཞིབ་ཚགས་སློབ་དཔོན་ལེགས་ལྡན་འབྱེད་ཀྱིས་མཛད་པའི་རྟོག་གེ་འབར་བ་ནི་ཐེག་ཆེན་བཀའ་སྒྲུབ་ཟབ་ཤོས་དང་ཅུང་རྒྱས་ཤོས་ཤིག་ཆགས་ཡོད།
ཀླུ་སྒྲུབ་ཀྱིས་མཛད་པའི་རིགས་པ་དྲུག་ཅུ་པ་འདིས། རྟེན་འབྱུང་གི་དེ་ཁོ་ན་ཉིད་ནི། ཐམས་ཅད་མཁྱེན་པའི་གོ་འཕང་ཐོབ་པ་ལ་དགོས་པ་ལྟ་ཅི་སྨོས། ཐར་པ་ཐོབ་པ་ལའང་རྟེན་འབྱུང་གི་དེ་ཁོ་ན་ཉིད་དགོས་ཞེས་རིགས་པ་དྲུག་ཅུ་པས་དེ་དག་གཙོ་བོར་སྒྲུབ་ཀྱི་ཡོད། ཉན་ཐོས་དང་ཐུན་མོང་བ་ཡིན་པ། དཔེར་ན། བྱང་ཕྱོགས་སོ་བདུན་གྱི་ལམ་དེ་འདྲ་ཞིག་བསྒོམས་ནས། དུས་ཡུན་ཚེ་གསུམ་དང༌། བསྐལ་པ་བརྒྱ་དང༌། གྲངས་མེད་གསུམ་སོགས་དུས་ཡུན་རིང་ཐུང་གི་ཁྱད་པར་ཙམ་ལས་བསྒོམ་བྱའི་ལམ་གཅིག་གྱུར་ཞིག་གིས་འབྲས་བུ་མཆོག་དམན་དེ་ཙམ་ཡོང་ཐུབ་པ་དེ་ཁག་པོ་རེད་ཅེས་འབྲས་བུའི་ཁྱད་པར་ཇི་ཙམ་ཡོད་པ་དེའི་ཚོད་ཀྱིས་རྒྱུ་ལའང་ཁྱད་པར་ཡོད་དགོས་ཞེས་པ་ནི་སྒྲུབ་བྱེད་ཆེན་པོ་འདུག་ལ། རྩ་བ་ཐེག་དམན་གྱི་གཞུང་ནང་སྦྱིན་པ་དང༌། ཚུལ་ཁྲིམས། བཟོད་པ་དེ་དག་གསུང་གི་ཡོད་ཀྱང༌། དམིགས་བསལ་གྱི་ཟབ་ཁྱད་འདོན་རྒྱུའི་ལམ་ལྷག་པོ་ཞིག་མེད་ན། འབྲས་བུའི་ཁྱད་པར་ཆེན་པོ་དེ་ལྟ་བུ་ཡོང་གི་མ་རེད་ཅེས་གསུངས་པ་ནི་ཧ་ཅང་གི་ནུས་པ་ཆེན་པོ་རེད།
གཉིས་ནས་གལ་ཏེ་ཐེག་པ་ཆེན་པོ་སངས་རྒྱས་ཀྱི་བཀའ་མིན་ན། ཐེག་ཆེན་གྱི་དགོངས་འགྲེལ་དེ་དག་ཀྱང༌། ཁུངས་བཙན་པོ་མེད་པ་ཞིག་ཆགས་ཀྱི་ཡོད། དེ་དག་ལ་མ་བརྟེན་ན་ཐམས་ཅད་མཁྱེན་པའི་གོ་འཕང་བསྒྲུབ་རྒྱུ་ལྟ་ཅི་སྨོས། ཐར་པ་ཙམ་གྱི་གོ་འཕང་ཡང་བསྒྲུབ་ཐུབ་རྒྱུ་ཧ་ཅང་གི་ཁག་པོ་རེད། བདེན་བཞིའི་མདོའི་སྐབས་སུ། སྡུག་བསྔལ་བདེན་པ་དང༌། ཀུན་འབྱུང་བདེན་པ། འགོག་པའི་བདེན་པ། ལམ་གྱི་བདེན་པ་བཅས་གསུངས་ཡོད་ཀྱང༌། འགོག་པའི་བདེན་པ་ཞེས་པ་དེ་ཡོད་ཆོག་པ་དེ་བསྒྲུབ་ཐུབ་རྒྱུ་ཕལ་ཆེར་ཁག་པོ་རེད།
དེས་ན་འགོག་བདེན་ཡག་པོ་ཞིག་བསྒྲུབ་མ་ཐུབ་ན། ལམ་བདེན་བསྒྲུབ་ཐུབ་རྒྱུ་དཀའ་བས་ཐེག་པ་ཆེན་པོ་སངས་རྒྱས་ཀྱི་བཀའ་མིན་པར། ཕྱིས་སུ་སངས་རྒྱས་ཀྱི་རྗེས་འབྲང་རྣམས་ཀྱིས་མཛད་པ་ཡིན་ན། མཐར་གཏུགས་ན་སངས་རྒྱས་ལས་ཀྱང༌། རྗེས་འབྲང་པ་རྣམས་མཁས་པ་རེད་ཅེས་བརྗོད་དགོས་པའི་མཚམས་སུ་སླེབས་ཀྱི་ཡོད། བཅོམ་ལྡན་འདས་ལས་རྗེས་འབྲང་པ་སོགས་མཁས་པ་རེད་ཅེས། ངས་ནམ་རྒྱུན་རྩེད་མོ་རྩེས་ནས་ཤོད་ཀྱི་ཡོད། སྤྱིར་སངས་རྒྱས་ལས་ཀླུ་སྒྲུབ་ལ་སོགས་པ་དེ་དག་མཁས་པ་དང༌། དེ་དག་ལས་ཀྱང་དེང་སྐབས་ང་ཚོ་མཁས་པ་ཆགས་ཡོད་པ་རེད། ང་ཚོས་གཞུང་དེ་དག་ཚང་མར་རྒྱུས་ཡོད་ཆགས་ཀྱི་ཡོད་ལ། དེའི་ཐོག་ལ་དེང་དུས་འཛམ་གླིང་གི་གནས་ཚུལ་ཤེས་ཀྱི་ཡོད། དེ་ནི་ཀླུ་སྒྲུབ་ཀྱིས་ཕལ་ཆེར་མཁྱེན་གྱི་མ་རེད། དེ་འདྲ་ཞིག་བཤད་དགོས་པ་ཆགས་ཀྱི་ཡོད།
མདོར་ན་བཅོམ་ལྡན་འདས་ཀྱིས་མ་མཁྱེན་པའི་ཐོག་ལ་བརྩིས་དགོས་པ་ཆགས་ཀྱི་ཡོད། བཅོམ་ལྡན་འདས་ཞེས་བརྗོད་སྐབས་མི་ཕལ་པ་ཞིག་ལ་བརྩིས་པ་ཡིན་ན། དེའི་ཚེ་དེའི་དུས་འདི་ལྟར་མེད་སྟབས། དེང་སྐབས་ང་ཚོར་གློག་ཀླད་ལ་སོགས་པ་འདྲ་མིན་མང་པོ་བེད་སྤྱོད་བྱེད་རྒྱུ་ཡོད། བཅོམ་ལྡན་འདས་ཀྱི་སྐབས་སུ་དེ་དག་མེད་པས་མཐར་གཏུགས་ན་སངས་རྒྱས་བཅོམ་ལྡན་འདས་མི་ཕལ་པ་ཞིག་ལ་ཆ་བཞག་ནས། མི་ཕལ་པ་ཐུགས་རྒྱུད་བཟང་པོ་ཞིག་དང༌། དེའི་ཚེ་དེའི་དུས་ཀྱི་རྣམ་དཔྱོད་ཅན་ལྟ་བུ་ཞིག་ལ་ངོས་འཛིན་བྱས་ཏེ་བཤད་ཡོང་གི་ཡོད། དེ་ལྟར་ཡིན་ན་གྲངས་མེད་གསུམ་ཞེས་པ་དེ་ཆོས་སྐད་ཡིན་པ་ལས། ཁས་བླངས་དགོས་བྱུང་ན་རྙོག་དྲ་རེད་ལ། ཁས་བླང་གི་མེད། དེ་ནི་ཧ་ཅང་གི་རྙོག་དྲ་ཚ་པོ་རེད།
ཀླུ་སྒྲུབ་ཡབ་སྲས་དེ་དག་ཧ་ལས་པའི་མཁས་པ་ཡིན་པ་ལས། མི་གླེན་རྟགས་ཚ་པོ་དེ་འདྲ་ཕལ་ཆེར་མ་རེད། བཅོམ་ལྡན་འདས་ཀྱི་བཀའ་ལ་འཐད་དང་མི་འཐད་དཔྱད་པ་གནང་མཁན་ཞིག་ཡིན་པས་ན། ཧ་ལས་པའི་ཀླད་པ་སྤྱང་པོ་ཞིག་ཡོད་པ་ཐག་ཆོད་པ་རེད། དེ་བཞིན་སངས་རྒྱས་ཀྱི་བཀའ་ལ་སྒྲ་ཇི་བཞིན་པ་ཡིན་མིན་དབྱེ་བ་ཕྱེ་སྟེ་དྲང་ངེས་ཕྱེ་སྐབས་སངས་རྒྱས་ཀྱིས་གསུངས་པ་རེད་ཅེས། སངས་རྒྱས་ཀྱིས་གསུངས་པ་རྒྱུ་མཚན་དུ་བྱས་ཏེ། ཞལ་བཞེས་གནང་མཁན་མིན་པ་ཞིག་ཆགས་ཡོད་པས་རྣམ་དཔྱོད་ཕུལ་དུ་ཕྱིན་པ་རེད། དེ་མིན་དབུ་མ་རྩ་བ་ཤེས་རབ་རྩོམ་སྟངས་ནི། ངས་ངོ་ཤེས་པའི་རྒྱ་གར་བའི་མཁས་པ་དེ་འདྲ་ཡོད་ཅིང༌། ཁོང་ཚོས་རྩ་བ་ཤེས་རབ་ཀྱི་ལེགས་སྦྱར་གྱི་ཚིག་དེ་དག་ཧ་ལས་པ་ཞིག་རེད་ཅེས་ཧ་ཅང་གི་བསྔགས་བརྗོད་དང་ཧ་ལས་ལས་བྱེད་ཀྱི་འདུག དེར་བརྟེན་མགོན་པོ་ཀླུ་སྒྲུབ་མཁས་པ་ཕུལ་དུ་ཕྱིན་པ་དང༌། རྣམ་དཔྱོད་ཕུལ་དུ་ཕྱིན་པའི་རྟགས་རེད།
དེའི་ཚེ་དེའི་དུས་ཀྱི་རྒྱ་གར་གྱི་ལོ་རྒྱུས། དེང་སྐབས་བཅོམ་ལྡན་འདས་མྱང་ངན་ལས་འདས་ནས་ལོ་ཉིས་སྟོང་ལྔ་བརྒྱ་ལྷག་ཙམ་ཕྱིན་པའི་རྗེས་ཀྱི་མི་རྣམས་ཀྱིས་བཅོམ་ལྡན་འདས་ལ་ཡར་ཚོད་དཔག་བྱེད་རྒྱུ་དེ་ལས་སླ་བ་ཡོད་དམ། ཡང་ན་བཅོམ་ལྡན་འདས་མྱང་ངན་ལས་འདས་ནས་ལོ་བཞི་བརྒྱ་ལྔ་བརྒྱ་ཕྱིན་པའི་མཚམས་ཀྱི་མཁས་པ་དེ་དག་ལ་བཅོམ་ལྡན་འདས་རྒྱུས་ཡོད་ཆེ་བ་ཡོད་དམ་ཞེ་ན། དེ་ནི་བཅོམ་ལྡན་འདས་མྱང་ངན་ལས་འདས་ནས་ལོ་བཞི་བརྒྱ་ལྔ་བརྒྱ་ཕྱིན་པའི་སྐབས་ཀྱི་མི་དེ་དག་བཅོམ་ལྡན་འདས་ཀྱི་ལོ་རྒྱུས་ཏན་ཏན་རྒྱུས་ཡོད་ཆེ་བ་ཡོད་དགོས་པ་རེད། ཁོང་གཅིག་ནས་རྒྱ་གར་བ་རེད། གཉིས་ནས་བཅོམ་ལྡན་འདས་མྱང་ངན་ལས་འདས་ནས་ལོ་བཞི་བརྒྱ་ལྔ་བརྒྱ་ཙམ་ལས་ཕྱིན་མེད་སྟབས་གསོས་པ་ལྟ་བུ་ཞིག་རེད། ཁོང་རང་གི་མི་ཐོག་ནས་བརྩིས་ཀྱང༌། ང་ཚོའི་པ་ལགས་དང༌། སྤོ་ལགས་དང༌། དེའི་སྤོ་ལགས་ཞེས་དང༌། ང་ཚོའི་དགེ་རྒན་དང༌། དེའི་དགེ་རྒན་དང༌། དགེ་རྒན་དེའི་དགེ་རྒན་ཞེས་ཕལ་ཆེར་གསུང་རྒྱུ་ཡོད། དེར་བརྟེན་དུས་ཚོད་ཀྱང་བཅོམ་ལྡན་འདས་མྱང་ངན་ལས་འདས་ནས་ལོ་བཞི་བརྒྱ་ལྔ་བརྒྱ་ཕྱིན་པའི་མཚམས་སུ་བྱོན་པ་ཞིག་དང༌། མི་དེ་ཉིད་ཀྱང་ཕུལ་བྱུང་གི་མཁས་པ་ཡིན་པ༑ མཁས་པ་ཡིན་ཡང་རྫུན་ཅུང་ཙམ་གསུང་མཁན་ཞིག་ཡིན་ན་དེ་ནི་གནས་ཚུལ་ཐ་དད་རེད། དཔལ་མགོན་འཕགས་པ་ཀླུ་སྒྲུབ་ནི་དགེ་སློང་ཡིན་པས་རྫུན་རྩ་བ་ནས་གསུང་གི་མ་རེད། དེར་བརྟེན་མགོན་པོ་ཀླུ་སྒྲུབ་དགེ་སློང་འདུལ་བ་འཛིན་པ། མཁས་པ་ཕུལ་དུ་ཕྱིན་པ། བཅོམ་ལྡན་འདས་མྱང་ངན་ལས་འདས་ནས་ལོ་བཞི་བརྒྱ་ལྔ་བརྒྱ་ཕྱིན་པའི་མཚམས་སུ་བྱོན་པས་ལྟོས་ས་ལྟོས་འཇོག་གི་དུས་ཚོད་ཐག་ཉེ་པོ་ཡིན་པ་ཞིག་གིས་བཅོམ་ལྡན་འདས་ཀྱི་ལོ་རྒྱུས་གསུངས་པ་ཁོང་གིས་མགོ་མ་ཚོས་པ་རེད་ཅེས་བརྗོད་རྒྱུ་དང༌། ཁོང་རྨོངས་དད་ཆེ་དྲགས་པ་རེད་ཅེས་བརྗོད་ཐུབ་རྒྱུ་ཕལ་ཆེར་ཁག་པོ་རེད།
ཁོང་གིས་རྩ་བ་ཤེས་རབ་ཀྱི་ནང་དུ་བཅོམ་ལྡན་འདས་ཀྱི་མདོའི་ཁུངས་དྲངས་ཡོད་ལ། ལྷག་པར་ཀླུ་སྒྲུབ་ཀྱིས་མཛད་པའི་མདོ་ཀུན་ལས་བཏུས་པའི་ནང་དུ་མདོའི་ལུང་མང་པོ་ཞིག་ཀྱང་དྲངས་གནང་མཛད་ཡོད། དེས་ན་ཀླུ་སྒྲུབ་ཀྱིས་མདོ་ཀུན་ལས་བཏུས་པའི་ནང་དུ་དྲངས་པའི་ལུང་དེ་དག་བཅོམ་ལྡན་འདས་ཀྱི་བཀའ་ཡིན་པ་ལ་ངོས་འཛིན་གནང་སྟེ་བཏུད་ཡོང་གི་ཡོད་པས་དེ་ཡང་བསམ་བློ་ཞིག་འཁོར་ཡོང་གི་འདུག
དེ་བཞིན་མགོན་པོ་ཀླུ་སྒྲུབ་དང༌། ཀླུ་སྒྲུབ་ཀྱི་རྗེས་འབྲང་ཨརྱཱ་དེ་ཝ་དེ་དག་མཁས་པ་ཕུལ་དུ་ཕྱིན་པ་ཕྱི་ནང་གི་གྲུབ་མཐའ་མཁྱེན་མཁན་ཧ་ལས་པའི་མཁས་པའི་དབང་པོ་རེད། གཞན་ཡང་སློབ་དཔོན་སངས་རྒྱས་བསྐྱངས་དང༌། སློབ་དཔོན་ལེགས་ལྡན་འབྱེད་བཅས་ཀྱང་ཕུལ་དུ་ཕྱིན་པའི་མཁས་པ་ཤ་སྟག་རེད། ལྟ་བའི་དཀའ་སར་ཏོག་ཙམ་ནོར་བ་ལྟ་བུ་ཆགས་ཀྱི་ཡོད། དཔེར་ན། ཟླ་བ་གྲགས་པ་གཞིར་བཞག་བྱས་ན། དཔལ་ལྡན་ཟླ་བ་གྲགས་པས་རིགས་པས་དཔྱད་སྐབས་ལེགས་ལྡན་འབྱེད་ཀྱིས་ཀྱང་ནོར་འདུག་ཅེས་གསུངས་པ་དེ་འདྲ་ཡོང་གི་ཡོད། དེ་དག་གིས་རྣམ་དཔྱོད་ཅན་ཡིན་པ་མཚོན་གྱི་འདུག་ཅིང༌། ཧ་ལས་པའི་རིགས་པ་བཀྲ་པོ་དང༌། ཧ་ལས་པའི་ཆོས་རབ་ཏུ་རྣམ་འབྱེད་ཀྱི་ཤེས་རབ་རྩལ་ཐོན་པོ་ཡོད་པ་དེ་ཤེས་ཐུབ་པ་རེད། དེར་བརྟེན་དེ་དག་གིས་ཁུངས་རྣམ་དག་ལ་བརྩིས་ཀྱི་ཡོད་སྟབས་ཐེག་པ་ཆེན་པོ་སངས་རྒྱས་ཀྱིས་གསུངས་པར་ཐག་བཅད་ཐུབ་པ་ཞིག་རེད།
འོན་ཀྱང༌། ཐེག་པ་ཆེན་པོའི་མདོ་སྡེའི་ནང་དུ། དཔེར་ན། ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་ལྟ་བུར་ཆ་བཞག་ན། བྱ་རྒོད་ཕུང་རིར་གསུངས་པས་བྱ་རྒོད་ཕུང་རི་དེ་ཉིད་གནས་ཡངས་ཤིང་རྒྱ་ཆེ་བ། འཁོར་ལྷ་དང་མིའི་ཚོགས་རྒྱ་ཆེན་པོ་ཡོད་པ་གསུང་གི་ཡོད། ང་ཚོ་ད་ལྟ་བྱ་རྒོད་ཕུང་རིར་ཕྱིན་ན། མི་བཅུ་ཉི་ཤུ་ཙམ་པུས་མོ་རུབ་རུབ་བྱས་ཏེ་སྡོད་དགོས་པ་ཞིག་ལས་མེད། དེ་དག་ནི་གང་ཟག་དང༌། དེ་བཞིན་ཡོངས་གྲགས་བྱས་ཏེ་གསུངས་པ་མ་ཡིན་པ་ནི་ཧ་ཅང་གི་གསལ་པོ་རེད། ཡོངས་གྲགས་སུ་གསུངས་པ་ནི་སྡེ་སྣོད་གསུམ་སྟེ་བཀའ་བསྡུ་ཡོངས་གྲགས་བྱས་ཏེ་གནང་ཡོད་ལ། དེ་ནི་ཡོངས་གྲགས་ཀྱི་ལོ་རྒྱུས་ནང་དུ་འཁོད་ཡོད། ཐེག་པ་ཆེན་པོ་ཡོངས་གྲགས་བྱས་ཏེ་གསུངས་མེད་པ་དེ་ཡང་ཧ་ཅང་གི་གསལ་པོ་རེད། དེར་བརྟེན་སྤྱིར་བཏང་གི་གནས་བརྟན་སྡེ་པའི་ལུགས་དང༌། དེ་མིན་ལོ་རྒྱུས་སྨྲ་བ་རྣམས་ཀྱིས་ཡོངས་གྲགས་ཀྱི་ལོ་རྒྱུས་ལ་བརྩིས་ནས་བསམ་བློ་བཏང་སྟེ་ལོ་རྒྱུས་བསྒྲིགས་ཡོང་བས་ན། ཡོངས་གྲགས་སུ་མ་གསུངས་པ་མ་གསུངས་པའི་ཐོག་ལ་སྐྱེལ་རྒྱུ་རེད། བརྗོད་བྱར་བརྟགས་ནས་བསམ་བློ་གཏོང་གི་མེད། དེས་ན། བཅོམ་ལྡན་འདས་ཀྱིས་གསུངས་ཀྱང༌། རྒྱ་ཆེན་པོ་བྱས་ཏེ་ཡོངས་གྲགས་སུ་མ་གསུངས་པ་ནི་ཕལ་ཆེར་ཐག་ཆོད་པ་རེད། གདུལ་བྱ་ལས་དག་གི་ངོ་ལ་གསུངས་པ་ཞིག་རེད།
དཔེར་ན། ཤེར་ཕྱིན་གྱི་མདོའི་ནང་དུ། ཤཱ་རིའི་བུ་དང༌། འཕགས་པ་སྤྱན་རས་གཟིགས་དང༌། འཕགས་པ་རབ་འབྱོར་དྲི་བ་དྲིས་ལན་གནང་བ་ལྟ་བུ་ཡོང་གི་ཡོད་ལ། རབ་འབྱོར་དང་ཤཱ་རིའི་བུ་ནང་ཕན་ཚུན་མི་ཡིན་སྟབས་དྲི་བ་དྲིས་ལན་གནང་བ་ཡོང་གི་རེད། སྤྱན་རས་གཟིགས་དང་ཤཱ་རིའི་བུ་ཕན་ཚུན་དྲི་བ་དྲིས་ལན་གནང་རྒྱུ་ནི། སྤྱན་རས་གཟིགས་ལྷ་སྐུའི་རྣམ་པ་ཅན་གྱི་བྱང་ཆུབ་སེམས་དཔའ་ཞིག་དང་དྲི་བ་དྲིས་ལན་གནང་སྐབས། ལས་དག་པ་ཞིག་ངོ་བོར་དེ་ལྟར་ཤར་བ་ལས། ལས་མ་དག་པ་ཞིག་གི་ངོ་བོར་ས་བཅུའི་བྱང་ཆུབ་སེམས་དཔས་དྲི་བ་དྲིས་ལན་གནང་བའི་གོ་སྐབས་རྩ་བ་ནས་ཡོང་གི་མ་རེད། དེར་བརྟེན་དེ་ནི་གདུལ་བྱ་ལས་དག་གི་ངོ་ལ་གསུངས་པ་ཧ་ཅང་གི་གསལ་པོ་རེད། དེས་ན་དུས་ཚོད་དང་གནས་ཀྱང་ངེས་པ་ཅན་ཡིན་མི་དགོས་ཤིང༌། གདུལ་བྱ་ལས་དག་གང་དུ་ཡོད་པའི་གནས་དེར་སྟོན་པའི་སྐུ་དེ་ཡང་ཤར་ཡོང་བ་ཞིག་དང༌། དེ་ལྟ་བུའི་ཐོག་ནས་གསུངས་པ་ཡོང་ཆོག་གི་རེད།
ལྷག་པར་དུ་སྔགས་ཀྱི་སྡེ་སྣོད་ནི། ནང་ཆོས་ཡིན་མིན་ཐེ་ཚོམ་བྱེད་མཁན་དེང་སྐབས་སུའང་ཡོང་གི་ཡོད། དེར་བརྟེན་སྔགས་ཀྱི་སྡེ་སྣོད་ནི་དེ་བས་ཀྱང༌། གདུལ་བྱ་ལས་དག་ཆེས་ཉུང་ཤས་ཀྱི་ངོ་ལ་གསུངས་པ་ཞིག་ཡིན་པ་གསལ་པོ་རེད། སློབ་དཔོན་འཕགས་པའི་རིམ་ལྔའི་དོན་འགྲེལ་སྤྱོད་བསྡུས་ནང་གསུངས་པ་ལྟར། ཆགས་བྲལ་གྱི་སྤྱོད་པ་དང༌། རྒྱ་ཆེ་བའི་སྤྱོད་པ༑ ས་དང་ཕ་རོལ་ཏུ་ཕྱིན་པའི་སྤྱོད་པ་བཅས་ལས། དམན་པ་ལ་མོས་པར་ཆགས་བྲལ་གྱི་སྤྱོད་པ་དང༌། རྒྱ་ཆེ་བ་ལ་མོས་པར་ས་དང་ཕ་རོལ་ཏུ་ཕྱིན་པའི་སྤྱོད་པ་དང༌། ཟབ་མོ་ལ་ལྷག་པར་མོས་པ་ལ་ཆགས་ཅན་གྱི་སྤྱོད་པ་བཅས་སྤྱོད་པ་གསུམ་ཞེས་གསུངས་ཏེ། བཅོམ་ལྡན་འདས་དགེ་སློང་གི་རྣམ་ཅན་གྱི་རྣམ་པ་འགྱུར་ནས་དཀྱིལ་འཁོར་གྱི་བདག་པོའི་རྣམ་པར་ཤར་ཏེ་རྒྱུད་སྡེ་གསུངས་པ་ཞིག་གླེང་གཞིའི་ནང་དུ་དེ་ལྟར་གསུང་གི་ཡོད་པ་ལྟར་ཡིན། དེ་ནི་གདུལ་བྱ་ཆེས་ཉུང་ཤས་ཏེ། གཅིག་བྱས་ན་གདུལ་བྱ་གཅིག་གཉིས་ལྟ་བུའི་ངོ་བོར་ཤར་བ་ཡོང་སྲིད། མདོར་ན་གདུལ་བྱ་ཆེས་ཉུང་ཤས་ཀྱི་ངོ་བོར་ཤར་བ་ཞིག་ཡིན་པ་ཧ་ཅང་གསལ་པོ་རེད།
དེས་ན་དེ་དག་ནི་བཅོམ་ལྡན་རང་ཉིད་དགུང་ལོ་ ༨༡ ཙམ་བཞུགས་པའི་སྐུ་ཚེའི་རིང་ལ་གསུང་དགོས་པའི་ཁྱབ་པ་ཡང་མེད་ཅིང༌། གདུལ་བྱ་ལས་དག་གི་ངོ་ལ་ཕྱིས་སུ་ཤར་ཆོག་པ་ཞིག་ཡོང་གི་རེད། དེ་འདྲ་ཡིན་སྟབས་ང་ཚོ་བོད་གངས་ཅན་གྱི་ལྗོངས་སུ་རིས་སུ་མ་ཆད་པའི་མཁས་གྲུབ་ཀྱི་སྐྱེས་བུ་མང་པོར་བཅོམ་ལྡན་འདས་ཞལ་གཟིགས་པ་དང༌། དེ་བཞིན་ཀླུ་སྒྲུབ་ཡབ་སྲས་ལ་སོགས་པ་དེ་དག་ཀྱང་ཞལ་གཟིགས་པ། དེ་མིན་ལྷག་པའི་ལྷའི་ཞལ་གཟིགས་ནས་བྱིན་གྱིས་བརླབས་པ་དེ་འདྲ་ཡོང་གི་ཡོད། གསར་མའི་ནང་དུ་དེ་ཙམ་ཡོང་གི་མེད་པ་ལས། སྔ་འགྱུར་རྙིང་མའི་ཆོས་སྐོར་གྱི་ནང་དུ་དགོངས་གཏེར་ཞེས་པ་ཞིག་ཡོང་གི་ཡོད་ལ། དེ་དང་དེ་འདྲའི་ལྷག་པའི་ལྷ་ཡིས་དངོས་སུ་སྣང་བ་ཤར་བའི་ཐོག་ནས་ཡི་དམ་ཞིག་གསུང་སྐབས་དེའི་རྒྱུད་ཅིག་དང༌། རྒྱུད་དེ་དང་འབྲེལ་བའི་རྣལ་འབྱོར་གྱི་སྐོར་དང༌། སྒྲུབ་ཐབས་ཀྱི་སྐོར། ལས་ཚོགས་ཀྱི་སྐོར་དེ་འདྲ་ཡོང་གི་ཡོད། དེ་ཚོའི་གྲས་ཡོང་ཆོག་གི་འདུག་ཅིང༌། རྒྱུད་ཡོངས་སུ་དག་པའི་གདུལ་བྱ་བྱེ་བྲག་པ་དེའི་ངོ་ལ་དཀྱིལ་འཁོར་གྱི་བདག་པོའི་རྣམ་པ་ཤར་ཏེ། དེ་ནས་རྒྱུད་བྱེ་བྲག་པ་ཞིག་གསུངས་པ་ཞིག་ཡོང་ཆོག་པ་ཡིན།
སྔར་ལོ་ཉིས་སྟོང་ལྔ་བརྒྱའི་གོང་དུ་རྒྱ་གར་དུ་ཡོང་ཆོག་པ་ཞིག་བོད་དུ་མི་ཆོག་པ་གང་ཡང་མེད། རྒྱ་གར་དུ་ཡོང་ཆོག་ལ་བོད་དུ་ཡོང་མི་ཆོག་པ་ཞིག་ཡིན་ན། མི་རིགས་ཀྱི་དབྱེ་འབྱེད་ལྟ་བུ་ཆགས་གྲབ་བྱེད་ཀྱི་ཡོད།
དེ་ནི་ཡོང་མི་ཤེས་ཤིག་རེད། ནང་གི་ཤེས་རྒྱུད་ཚད་ལོན་པ་ཞིག་བྱུང་ན་དེ་ལྟར་ཡོང་ཆོག་པ་རེད། དེ་འདྲ་བཤད་སྐབས། སྤྱིར་བཏང་གི་རྒྱལ་རབས་ལོ་རྒྱུས་བཤད་པ་ལྟར་ལོ་ཚིགས་ཀྱི་ཐོག་ནས་བཤད་ཐུབ་རྒྱུ་ཁག་པོ་རེད།
བར་ལམ་ངས་ངོ་ཤེས་པའི་ཨ་རིའི་ནང་པའི་དགེ་སློང་མ་ཞིག་ཡོད་ཅིང༌། ཁོང་ནས་ཉམས་ཞིབ་བྱེད་ཀྱི་ཡོད་ལ། ཐེག་དམན་གྱི་གཞུང་དེ་དག་ལ་ཉམས་ཞིབ་བྱེད་ཐུབ་ན་ཡག་པོ་ཡོད་པ་རེད་ཅེས་སྐད་ཆ་བྱུང་ཞིང༌། བར་སྐབས་ཁོང་ཐའེ་ལན་ཌིར་ཕེབས་ནས་ཉམས་ཞིབ་ཏོག་ཙམ་གནང་འདུག ཁོང་དང་འབྲེལ་བ་བྱུང་བའི་འཕགས་པ་གནས་བརྟན་པའི་དགེ་སློང་འདུལ་བ་འཛིན་པ་བསམ་གྱིས་མི་ཁྱབ་པ་ཞིག་འདུག་ཅིང༌། དེའི་དགེ་རྒན་གྱི་དགེ་རྒན་དེ། དེའི་ཚེ་དེའི་དུས་སུ་དགྲ་བཅོམ་པ་རེད་ཅེས་ངོས་འཛིན་བྱས་པ་ཞིག་རེད་འདུག་ལ། ཁོང་ལ་སྟོན་པ་བཅོམ་ལྡན་འདས་འཁོར་དགྲ་བཅོམ་པས་བསྐོར་བ་ཞིག་གཟིགས་སྣང་བྱུང་འདུག་ཅིང༌། ཁོང་གི་གྲུབ་མཐའི་ནང་དུ་བརྩིས་པ་ཡིན་ན། ལྷག་མེད་མྱང་འདས་མངོན་དུ་མཛད་ཟིན་པའི་རྗེས་སུ་མར་མེ་ཤི་བ་ལྟར་རིག་པ་རྒྱུན་ཆད་ཅིག་གྲུབ་མཐའི་ནང་དེ་ལྟར་བཤད་ཡོད་ཀྱང༌། ཁོང་རང་ལ་དངོས་སུ་སྟོན་པ་བཅོམ་ལྡན་འདས་དགྲ་བཅོམ་པའི་འཁོར་གྱི་བསྐོར་བ་ཞིག་དངོས་སུ་གཟིགས་རྒྱུའི་ཉམས་མྱོང་བྱུང་བ་ཡིན་སྟབས། ཁོང་གིས་བཅོམ་ལྡན་འདས་དུས་ད་ལྟ་བཞུགས་འདུག་ཅེས་གསུང་གི་ཡོད་ཅེས་རྗོད་ཀྱི་འདུག
ཡང་ངས་ངོ་ཤེས་པའི་བོད་ཀྱི་བླ་མ། ད་ལྟ་གཤེགས་ཚར་བ་རེད།
ཁོང་གིས་སྐབས་ཤིག་རང་གི་སློབ་མ་ཞིག་ལ་ཆོས་འབྲེལ་གནང་བའི་སྐབས་སུ༑ ཆོས་འབྲེལ་གནང་རྒྱུའི་ཆོས་བརྒྱུད་དེའི་རྩ་རྒྱུད་ཀྱི་བླ་མ་ཡོངས་རྫོགས་གསལ་ཐག་ཆོད་ཅིག་ཁྲ་ལྷམ་མེར་བཞུགས་པ་གཟིགས་བྱུང་ཞེས་ཁོང་རང་ཉིད་ཀྱིས་ང་ལ་གསུང་གི་འདུག གོང་དུ་ཞུས་པ་ལྟར་ཁོང་གིས་རྫུན་ཤོད་ཀྱི་མ་རེད། བླ་མ་ཉམ་ཆུང་ཡིན་པས་རྫུན་བཤད་དགོས་དོན་མེད། སྔར་བླ་མ་ཆེན་པོ་བྱས་ཏེ་བཞུགས་པ་དང༌། བར་ལམ་རྒྱའི་བཙོན་དུ་ལོ་ངོ་བཅོ་བརྒྱད་ཙམ་བཞུགས་ཤིང༌། དེ་ནས་རྒྱ་གར་དུ་ཕེབས་ཟིན་རྗེས་རྫུན་བཤད་དགོས་དོན་གང་ཡང་མེད། གང་ལགས་ཤེ་ན། བྱ་བ་ཐམས་ཅད་བྱས་ཟིན་པ་རེད། ཁོང་རང་གི་གཤིས་ཀ་དེ་ཡང་ཧ་ཅང་གི་ཉམ་ཆུང་རེད། དེར་བརྟེན་རྫུན་མི་ཤོད་མཁན་དེ་འདྲ་ཞིག་གིས་ང་ལ་ནང་ཚགས་ལྟ་བུ་བྱས་ཏེ་གསུངས་པ་རེད། དེ་ཚོའི་གྲས་ཁྱད་མཚར་འདུག
དེར་བརྟེན་གོང་ཞུས་ལྟར་ལྷག་པའི་ལྷ་དེ་དག་གིས་ཞལ་གཟིགས་དང༌། སྟོན་པ་བཅོམ་ལྡན་འདས་ཀྱིས་ཞལ་གཟིགས་པ་དུས་ད་ལྟའང་ཡོང་རྒྱུ་ཡོད་པ་ཞིག་དངོས་ཡོད་གནས་ཚུལ་ཆགས་ཡོད། དེ་དང་འབྲེལ་ནས་ངས་ནམ་རྒྱུན་འདི་ཤོད་ཀྱི་ཡོད། དཔལ་ས་སྐྱ་པའི་ལམ་འབྲས་གསུང་པའི་སྐབས་སུ་ལུང་ཚད་མ་དང༌། བསྟན་བཅོས་ཚད་མ། བླ་མ་ཚད་མ། ཉམས་མྱོང་ཚད་མ་བཅས་ཚད་མ་བཞི་གསུང་གི་ཡོད། བསྟན་པ་འདི་ལ་བྱུང་བའི་རིམ་པའི་དབང་དུ་བྱས་ན། བཅོམ་ལྡན་འདས་ཀྱིས་ལུང་གསུངས་པས་ན་ཐོག་མར་ལུང་ཚད་མ་དང༌། ལུང་དེའི་དགོངས་འགྲེལ་ཀླུ་སྒྲུབ་ལ་སོགས་པ་དེ་དག་གིས་མཛད་པའི་བསྟན་བཅོས་དེ་རིམ་པ་གཉིས་པར་བྱུང་བས་བསྟན་བཅོས་ཚད་མ་དང༌། དེ་ལྟར་ལུང་དང་བསྟན་བཅོས་ཀྱི་དོན་ཉམས་སུ་བཞེས་ཏེ་ཉམས་རྟོག་མངོན་དུ་གྱུར་ཅིང༌། མཁས་གྲུབ་ཀྱི་ཡོན་ཏན་གཉིས་དང་ལྡན་པའི་བླ་མ་ཚད་མ་ཡོང་གི་ཡོད། བླ་མ་ཚད་མ་དེ་ལ་བརྟེན་ནས་གདུལ་བྱའི་རྒྱུད་ལ་ཉམས་རྟོག་ཚད་མ་སྐྱེ་བའི་ཉམས་མྱོང་ཚད་མ་ཡོང་བའི་གོ་རིམ་དེ་ལྟར་ཡིན།
འོན་ཀྱང་སེམས་ནང་ངེས་པ་རྙེད་པའི་གོ་རིམ་གྱི་དབང་དུ་བྱས་ན། དེ་ལས་ལྡོག་སྟེ་ཐོག་མར་རང་གི་རྒྱུད་ལ་ཉམས་མྱོང་ཞིག་སྐྱེས་ཤིང༌། རང་ཉིད་ཀྱི་མྱོང་བའི་སྟེང་ནས་སྔར་ངའི་ཚེ་སྟོད་ལ་བསམ་བློ་འདི་འདྲ་ཞིག་གཏོང་གི་ཡོད། ཚེ་སྨད་ལ་ངའི་བསམ་བློར་འགྱུར་བ་འདི་འདྲ་ཞིག་ཕྱིན་འདུག འགྱུར་བ་འདི་ལྟར་ཕྱིན་པའི་རྐྱེན་གྱིས་སེམས་སྐྱིད་པ་དང༌། ལུས་བདེ་བ། མི་ཚེ་དོན་དང་ལྡན་པ་ཡོང་བ་ཞིག་དང༌། དེ་ལས་ཅུང་ཟད་ལྷག་པ་ཞིག་ཡིན་ན༑ མི་ཕལ་པར་མེད་པའི་ཡོན་ཏན་ཁྱད་པར་ཅན་དེ་འདྲ་མངོན་དུ་གྱུར་བ་ཞིག་ཡོང་བའི་སྐབས་སུ་ཉམས་མྱོང་ཚད་མ་བྱུང་བ་རེད། ཉམས་མྱོང་ཚད་མ་རང་གི་མྱོང་བས་གྲུབ་པ་རེད། མྱོང་བས་གྲུབ་སྐབས་ཉམས་མྱོང་ཚད་མ་དེ་རྒྱུ་མཚན་དུ་བྱས་ཏེ། ཉམས་མྱོང་དེ་ལྟ་བུ་གང་ལ་བརྟེན་ནས་བྱུང་བ་རེད་དམ་ཞེ་ན། གདམས་ངག་སྟོན་མཁན་གྱི་བླ་མ་དེ་ལ་བརྟེན་ནས་བྱུང་བས་བླ་མ་དེ་ཆ་འཇོག་འཕེར་བ། བསྟེན་ཆོག་པའི་སྐྱེས་བུ་དམ་པ་ཚད་མ་ཡིན་པ་ཞིག་ངེས་རྙེད་ཐུབ་རྒྱུ་ཡོད།
དེ་ལྟ་བུའི་བླ་མ་དེ་ཡང་གང་ལ་བརྟེན་ནས་བྱུང་ངམ་ཞེ་ན། ཀླུ་སྒྲུབ་ཡབ་སྲས་ལ་སོགས་པ་དེ་དག་གིས་མཛད་པའི་གཞུང་ལ་ཐོས་བསམ་ཉམས་ལེན་གནང་བ་ལ་བརྟེན་ནས་མཁས་གྲུབ་ཀྱི་ཡོན་ཏན་གཉིས་ལྡན་ཞིག་ཆགས་པ་རེད། དེར་བརྟེན་བསྟན་བཅོས་ལ་ངེས་པ་རྙེད་པ་དང༌། བསྟན་བཅོས་མཛད་པ་པོ་ཀླུ་སྒྲུབ་ཡབ་སྲས་ལ་སོགས་པ་དེ་དག་ལ་ངེས་པ་རྙེད་སྐབས། གོང་དུ་བཤད་མ་ཐག་པ་ལྟར། ཀླུ་སྒྲུབ་རང་ཉིད་ཀྱིས་ཧ་ཅང་རྩ་ཆེན་དུ་བརྩི་ས་བཅོམ་ལྡན་དེ་ཉིད་བསླུ་བ་མེད་ཅིང༌། མི་འདྲ་བ་ཞིག་རེད་འདུག་བསམས་ཏེ་ངེས་པ་རྙེད་པ་ཡོང་རྒྱུ་འདུག འདི་ལྟར་བྱས་ཏེ་བསམ་བློ་བཏང་བ་ཡིན་ན༑ ཐེག་ཆེན་བཀའ་སྒྲུབ་ཀྱི་བསམ་བློ་ཞིག་འཁོར་གྱི་ཡོད།
ཁྱེད་རང་ཚོ་ཀོ་རི་ཡའི་ཆོས་པ་དེ་འདྲར་ཞལ་གཟིགས་ལྟ་བུ་ཉམས་སྣང་ཁྱད་མཚར་བྱུང་བ་དེ་འདྲ་ཞིག་སྔར་ཐུག་སོང༌། དེ་འདྲ་ཡོང་རྒྱུ་ཡོད་ལ༑ དཔེར་ན། རྒྱ་ནག་ནང་ཆ་བཞག་ན། རིག་གནས་གསར་བརྗེའི་སྐབས་སུ་རྒྱ་ནག་རི་བོ་རྩེ་ལྔའི་ནམ་མཁའི་དབྱིངས་སུ་སྤྲིན་པ་འཁོར་ལེགས་ཉེས་ཤིག་གིས་རྗེ་བཙུན་འཇམ་དཔལ་དབྱངས་ཀྱི་ཞལ་རས་ཧ་ཅང་གསལ་པོ་ཞིག་བྱུང་བའི་སྐུ་དཔར་ང་ལ་ཡོད། དེ་མིན་རྒྱ་ནག་ཏུ་ཐུབ་དབང་གི་སྐུ་ཞིག་ལ་འཇའ་འོད་སྒོར་སྒོར་ཟུག་པ་ཧ་ཅང་གི་གསལ་པོ་ཞིག་འདུག་ཅིང༌། དེའི་སྐུ་དཔར་ཡང་ང་ལ་ཡོད། དེ་ལྟ་བུའི་ཁྱད་མཚར་པོ་དེ་འདྲ་ཡོང་གི་འདུག
ཡང་ཐའེ་ལན་ཌིའི་དགེ་སློང་གོང་ཞུས་ད་ལྟ་ཡོད་པ་ཁོང་རང་སྤྱན་རས་གཟིགས་ལ་མོས་པ་ཤུགས་ཆེན་པོ་ཡོད་འདུག་ཅིང༌། ཁོང་སྐབས་ཤིག་རྒྱ་ནག་ཏུ་གནས་སྐོར་ལ་ཕེབས་ཏེ། སྤྱན་རས་གཟིགས་ཀྱི་སྐུ་ཞིག་ལ་ཁོང་གིས་དད་གུས་ཆེན་པོས་སྨོན་ལམ་སྐྱོན་ཏེ་སྒུར་སྒུར་གནང་སྟེ་བཞུགས་པའི་ཁོང་གི་དབུའི་སྟེང་དུ། མཚན་མོ་མུན་པའི་དབུས་སུ་གློག་བཞུ་སྤར་བ་ལྟ་བུའི་འོད་ཅིག་སྤྱན་རས་གཟིགས་ཀྱི་སྐུ་ལས་མར་འཕྲོས་པ་ཞིག་དཔར་བརྒྱབ་འདུག་ཅིང༌། པར་དེ་ཡང་ངས་མཐོང་བྱུང༌། ཁོང་དད་པ་བྱས་ཏེ་བཞུགས་པའི་དབུའི་སྟེང་དུ་འོད་ཟེར་ཐད་ཀར་བརྒྱབ་འདུག དེས་ན། རྒྱ་ནག་གི་ལྷ་དེ་དག་བྱིན་རླབས་ཆེ་བ་དང༌། ང་ཚོ་བོད་པའི་ལྷ་དེ་དག་བྱིན་རླབས་དེ་ཙམ་མེད་པ་འདྲ་འདུག ང་ཚོ་བོད་པའི་སངས་རྒྱས་དང་བྱང་ཆུབ་སེམས་དཔའ་དེ་དག་བྱིན་རླབས་ཉུང་བ་དང༌། རྒྱ་ནག་གི་སངས་རྒྱས་དང་བྱང་ཆུབ་སེམས་དཔའ་དེ་དག་བྱིན་རླབས་ཏོག་ཙམ་མང་བ་འདུག
ང་ཡ་མཚན་གང་ཞིག་བྱུང་ངམ་ཞེ་ན། སི་པན་གྱི་ཕ་དྷི་མ་ཞེས་པའི་ཡེ་ཤུའི་གནས་ཤིག་ཡོད་པ་དེར་ང་གནས་སྐོར་ལྟ་བུར་ཕྱིན་པ་ཡིན། ཡེ་ཤུའི་ས་གནས་གཞན་དུའང་གོང་ཞུས་བཞིན་གུས་བརྩི་དང་བཅས་ཧ་ཅང་གི་ཡག་པོ་རེད་བསམ་སྟེ་འགྲོ་ཡི་ཡོད། ཕ་དྷི་མ་ཞེས་པའི་ཡེ་ཤུའི་གནས་དེར་ཕྱིན་པའི་སྐབས་ཤིག་ལ་དེར་ཡེ་ཤུའི་ཨ་མ་མེ་རེ་ཞེས་པའི་སྐུ་ཞིག་འདུག་ཅིང༌། དེའི་མདུན་དུ་ང་ཚོ་དང་ཡེ་ཤུའི་ཆོས་གྲོགས་རྣམས་མཉམ་དུ་འཁྱུག་ཙམ་དེར་སྨོན་ལམ་བརྒྱབ་ནས་བསྡད་ཅིང༌། དེ་ཉིན་གནམ་གཤིས་ཧ་ཅང་གི་གྲང་མོ་འདུག འཁྱགས་སིབ་སིབ་ངང་ཡར་ལངས་ཏེ་མར་ཡོང་བའི་སྐབས་སུ་ཡར་ཕྱིར་བལྟས་ཤིག་སློག་པས་ན། མེ་རེ་སྐུ་དེས་བཞད་མོ་བཞད་ཀྱི་འདུག དེ་ང་ལ་ཞལ་གཟིགས་བྱུང༌། ང་ཕལ་ཆེར་ཡེ་ཤུ་ཆགས་པ་མིན་ནམ།
དེ་ནས་གསང་སྔགས་ཀྱི་ཆོས་དེ། སངས་རྒྱས་ཀྱི་བཀའ་མ་རེད་ཅེས་གསུང་མཁན་རྣམས་ཀྱིས་ཀླུ་སྒྲུབ་ཀྱིས་མཛད་པའི་སྔགས་ཀྱི་བསྟན་བཅོས་དང༌། ཨརྱཱ་དེ་ཝས་མཛད་པའི་སྔགས་ཀྱི་བསྟན་བཅོས། ཟླ་བ་གྲགས་པས་མཛད་པའི་སྔགས་ཀྱི་བསྟན་བཅོས་ལ་སོགས་པ་དེ་དག་མཚན་མཐུན་པ་ཙམ་ལས། རྩ་བ་ཤེས་རབ་ལ་སོགས་པ་མཛད་མཁན་གྱི་ནང་པའི་མཁས་པ་ཆེན་པོ་དེ་དག་མ་རེད་ཅེས་རྗོད་ཀྱི་འདུག གལ་ཏེ་སྔགས་ཀྱི་བསྟན་བཅོས་མཛད་མཁན་ཚང་མ་ནང་པའི་སློབ་དཔོན་ཡོངས་གྲགས་ཀྱི་སྐད་གྲགས་ཆེན་པོ་དེ་དག་མ་རེད་ཅེས་བརྗོད་དགོས་བྱུང་ན། ཇོ་བོ་རྗེ་དཔལ་ལྡན་ཨ་ཏི་ཤ་བོད་དུ་ཕེབས་ཏེ་ལམ་སྒྲོན་མཛད་ཡོད་ཅིང༌། ལམ་སྒྲོན་གྱི་ནང་གསང་སྔགས་ཀྱི་ཆོས་འཁོར་དེ་དག་གསུངས་ཡོད། གསང་སྔགས་བླ་མེད་ཀྱི་ཆོས་བསྐོར་གྱི་ལག་ལེན་སྐྱེལ་རྒྱུའི་སྐོར་ཏེ། ལས་དང་པོ་བའི་གནས་སྐབས་སུ་སྒྲ་ཇི་བཞིན་པ་བྱས་ན་མི་འགྲིགས་ཞེས་གསུངས་པ་ལས། གསང་སྔགས་བླ་མེད་ཀྱི་ཆོས་སྐབས་དེ་དུས་ནས་བོད་དུ་དར་ཡོད་ཅིང༌། དེ་ནོར་འཁྲུལ་རེད་ཅེས་ཇོ་བོ་རྗེས་གསུངས་མི་འདུག དེར་བརྟེན་འུ་ཐུག་ན། ལམ་སྒྲོན་མཛད་པ་པོའི་ཇོ་བོ་རྗེ་དང༌། བཀའ་གདམས་བསྟན་པའི་མེས་པོ་འབྲོམ་སྟོན་གྱི་བླ་མར་བརྩི་བའི་ཇོ་བོ་རྗེ་དེ་གཉིས་ཀྱང་ཐ་དད་རེད་ཅེས་བརྗོད་དགོས་བྱུང་ན། དེ་སུས་ཀྱང་ཡིད་ཆེས་ཀྱི་མ་རེད། འབྲོམ་སྟོན་པའི་བླ་མར་བརྩི་བའི་ཇོ་བོ་དེ་ཉིད་མངའ་རིས་སུ་ཕེབས་ནས་ལམ་སྒྲོན་མཛད་པ་ནི་རྩོད་མེད་ཡོངས་གྲགས་རེད། ཁོང་གིས་ལམ་སྒྲོན་གྱི་ནང་དུ་སྔགས་བླ་མེད་དེ་ཆོས་ཡང་དག་པ་ཡིན་པ་ཞིག་གསུངས་འདུག དེར་བརྟེན་མི་བདེ་བ་ཡོད།
གལ་ཆེ་བ་གཅིག་ནི། སྔར་ལོ་ཉི་ཤུ་ཙམ་གྱི་གོང་དུ་ཨུ་པ་དེ་ཝ་ཞེས་ལེགས་སྦྱར་མཁས་པ་ཞིག་ཡོད། ཁོང་རང་བྲམ་ཟེའི་རིགས་ཡིན་ཀྱང་ཕྱིས་སུ་ནང་པ་བྱས་པ་རེད། ནང་པ་ལ་ཤེས་ནས་དད་པ་ཐོབ་སྟེ་ནང་པ་བྱེད་མཁན་གྱི་གྲས་ཤིག་རེད། ཁོང་གིས་གསུང་གསལ་ལྟར་ན། བལ་ཡུལ་དུ་ལེགས་སྦྱར་གྱི་སྐད་ཐོག་ཡོད་པའི་ཕྱག་དཔེ་ཤོག་གཅིག་མ་ཞིག་རྙེད་སོན་བྱུང་ཞིང༌། ཕྱག་དཔེ་ཤོག་རྐྱང་དེའི་ནང་སྔགས་བླ་མེད་ཀྱི་ཉོན་མོངས་ལམ་དུ་བྱེད་ཚུལ་སྐོར་གསུངས་འདུག་ལ། དེའི་ཚིག་བཅད་ཀྱི་འབྲི་སྟངས་དང༌། ལེགས་སྦྱར་གྱི་བྱིང་རྐྱེན་ལ་སོགས་པ་དེ་དག་གི་འགྲོ་ཚུལ་ནི་དབུ་མ་བཞི་བརྒྱ་པ་དང་གཅིག་པ་རེད་འདུག དེ་བས་ཁོང་གིས་ལེགས་སྦྱར་གྱི་ཡི་གེ་འབྲི་སྟངས་འདིའི་ཐོག་ནས་བལྟས་ན། དེ་ནི་བཞི་བརྒྱ་པ་མཛད་མཁན་གྱི་སློབ་དཔོན་ཨརྱཱ་དེ་ཝ་རང་ཉིད་ཀྱིས་གསུང་ཡིན་པ་བརྒྱ་ཆ་བརྒྱ་ཐམ་པ་ཐག་ཆོད་ཀྱི་འདུག་ཅེས་ཁོང་གིས་དེ་མཐོང་བས་ཨརྱཱ་དེ་ཝས་སྔགས་ཀྱི་བསྟན་བཅོས་མཛད་འདུག་ཅེས་ཤོད་ཀྱི་འདུག
ད་ལམ་ཉེ་ཆར་ཀླུ་སྒྲུབ་ལ་སོགས་པ་དེ་དག་གི་གསུང་དང་རྣམ་ཐར་ཞིབ་འཇུག་བྱེད་རྒྱུའི་ཆེད་དུ་ཝཱ་རཱ་ཎ་སིའར་བྱ་དོ་རིན་པོ་ཆེ་གོ་བསྡུར་བྱེད་པར་བཏང་བ་རེད། ཝཱ་རཱ་ཎ་སིའ་རྒྱ་གར་ལེགས་སྦྱར་མཁས་པ་དེ་འདྲ་དང་ཐུག་ནས་གོ་བསྡུར་བྱུང་འདུག སྐབས་དེར་རྒྱ་གར་བ་ལེགས་སྦྱར་མཁས་པ་ཞིག་གིས། དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་རྩ་བ་ཤེས་རབ་ཀྱི་ཚིག་བཅད་ཀྱི་འགྲོ་སྟངས་དེ་དང༌། གསང་བ་འདུས་པའི་རིམ་ལྔའི་ཚིག་གི་འགྲོ་སྟངས་དེ་གཉིས་གཅིག་པ་གཅིག་རྐྱང་རེད་འདུག དེས་ན་ཀླུ་སྒྲུབ་གཅིག་ལས་འགྲོ་ས་མི་འདུག་ཅེས་དང༌། དེ་མིན་ཟླ་བ་གྲགས་པའི་ཚིག་གསལ་དང༌། སྒྲོན་གསལ་གཉིས་ཀྱང་ཟླ་བའི་ཚིག་གསལ་གྱི་ནང་དུ་བྱིང་གི་འགྲོ་སྟངས་དམིགས་བསལ་ཞིག་ཡོད་པ་རེད། བྱིང་གི་འགྲོ་སྟངས་དེ་ཟླ་བ་གྲགས་པའི་གསུང་ལས་དེ་མིན་བླ་མ་གཞན་གྱི་གསུང་ནང་མི་འདུག དེ་མིན་ཟླ་བ་གྲགས་པ་རང་ཉིད་ཀྱི་ཐུན་མོང་མ་ཡིན་པའི་རྩོམ་གཤིས་སམ་འབྲི་སྟངས་ཤིག་ཡོད་འདུག་པས། སྒྲོན་གསལ་གྱི་ནང་དུ་དེ་དང་གཅིག་མཚུངས་འདུག་པས་སྒྲོན་གསལ་མཛད་པ་པོ་དང༌། ཚིག་གསལ་མཛད་པ་པོ་གཉིས་ཟླ་བ་གྲགས་པ་མི་གཅིག་རང་རེད་འདུག་ཅེས་ཐག་བཅད་ནས་སྐད་ཆ་བྱུང་འདུག དེར་བརྟེན་དཔལ་གསང་བ་འདུས་པ་གཙོ་བོར་གྱུར་པའི་གསང་སྔགས་བླ་མེད་ཀྱི་ཆོས་སྐོར་དེ་ཐེག་ཆེན་གྱི་ཆོས་ཡིན་པ་དང༌། སངས་རྒྱས་ཀྱི་བཀའ་ཡིན་པ་དེ་ཀླུ་སྒྲུབ་ཀྱིས་ཞལ་གྱིས་བཞེས་པ་དང༌། ཟླ་བ་གྲགས་པས་ཞལ་གྱིས་བཞེས་པ་དེ་ཧ་ཅང་གསལ་པོ་ཆགས་ཀྱི་ཡོད། དེས་ན་ཀླུ་སྒྲུབ་ཡབ་སྲས་ལ་སོགས་པ་དང༌། ལྷག་པར་ཀླུ་སྒྲུབ་ཀྱིས།
གང་གིས་ཐུགས་བརྩེས་ཉེར་བཟུང་ནས། །
ལྟ་བ་ཐམས་ཅད་སྤངས་པའི་ཕྱིར། །
དམ་པའི་ཆོས་ནི་སྟོན་མཛད་པ། །
གཽ་ཏམ་དེ་ལ་ཕྱག་འཚལ་ལོ། །
ཞེས་གསུངས་པ་དེ་དང༌། རྩ་བ་ཤེས་རབ་ཀྱི་དབུར།
གང་གིས་རྟེན་ཅིང་འབྲེལ་བར་འབྱུང༌། །འགག་པ་མེད་པ་སྐྱེ་མེད་པ། །
ཆད་པ་མེད་པ་རྟག་མེད་པ། །འོང་བ་མེད་པ་འགྲོ་མེད་པ། །
ཐ་དད་དོན་མིན་དོན་གཅིག་མིན། །སྤྲོས་པ་ཉེར་ཞི་ཞི་བསྟན་པ། །
རྫོགས་པའི་སངས་རྒྱས་སྨྲ་རྣམས་ཀྱི། །དམ་པ་དེ་ལ་ཕྱག་འཚལ་ལོ། །
ཞེས་དེ་ལྟ་བུའི་བསྟོད་ཕྱག་མཛད་སའི་ཡུལ་དེ་ཉིད་བསམ་གྱིས་མི་ཁྱབ་པ་ཡིན་པ་ཞིག་ཚོད་དཔག་བྱེད་ཐུབ་པ་འདུག་ཅིང༌། དེ་ནི་ཁྱད་མཚར་མི་འདྲ་བ་ཞིག་ཡོད་ས་རེད་བསམ་པ་ཞིག་དྲན་རྒྱུ་ཡོད། དེར་བརྟེན་ལོ་ཉིས་སྟོང་ལྔ་བརྒྱའི་གོང་དུ་བྱུང་བའི་སངས་རྒྱས་བཅོམ་ལྡན་འདས་དེ། མི་ཕལ་པ་རང་དགའ་བ་མིན་པ་ཞིག་ཚོད་དཔག་བྱེད་ཐུབ་པ་རེད། དེ་ཙམ་དུ་མ་ཟད་པར་ཉན་ཐོས་སྡེ་པའི་གཞུང་ནས་བཅོམ་ལྡན་འདས་རྒྱ་གར་དུ་འཁྲུངས་སྐབས། ཚེ་འདི་ལ་གསར་དུ་སངས་རྒྱས་མཁན་གྱི་བྱང་ཆུབ་སེམས་དཔའ་སེམས་ཅན་ཞིག་དང༌། དེས་རྡོ་རྗེ་གདན་གྱི་གནས་སུ་ཐོག་མར་ལོ་དྲུག་དཀའ་སྤྱད་མཛད་ཅིང༌། མཐར་རྡོ་རྗེ་གདན་གྱི་གནས་ལ་མངོན་པར་རྫོགས་པའི་སངས་རྒྱས་པའི་མཛད་པ་མཛད་ནས། སེམས་ཅན་ལས་ཡོངས་སུ་འདས་ནས་སངས་རྒྱས་ཆགས་ཏེ་ལོ་བཞི་བཅུ་ཞེ་གྲངས་ཤིག་བཞུགས། དེ་ནས་རྩྭ་མཆོག་གྲོང་དུ་སྐུ་མྱང་ངན་ལས་འདས་རྗེས་བདུད་བཞི་སྟེ། འཆི་བདག་གི་བདུད་དང༌། ཕུང་པོའི་བདུད་ཀྱང་བཅོམ་སྟེ། དེ་ནས་ཕུང་པོ་ལྷག་མ་མེད་པར་མྱང་ངན་ལས་འདས་པ་རེད་ཅེས་དང༌། དེ་ནས་མར་མེ་ཤི་བ་ལྟར་རིག་པ་རྒྱུན་ཆད་པ་རེད་ཅེས་བཤད་རྒྱུན་ཡོད་པ་དེ་ནི་རྒྱུ་མཚན་དང་མི་ལྡན་པའི་བཤད་སྟངས་གཏི་ཐུག་གཅིག་ཆགས་པ་རེད། བསམ་བློ་ཞིག་བཏང་ན། བསྐལ་ཆེན་གྲངས་མེད་གསུམ་གྱི་བར་དུ་ཚོགས་བསགས་ནས། རྒྱུ་རླབས་ཆེན་དེ་འདྲ་ཞིག་གིས་འབྲས་བུ་མངོན་པར་རྫོགས་པའི་སངས་རྒྱས་ནས་ལོ་བཞི་བཅུ་ཞེ་གྲངས་ཤིག་གི་རིང་སེམས་ཅན་གྱི་དོན་མཛད་རྒྱུ་ལས་བྱུང་མེད་ན༑ རྒྱུ་འབྲས་གོ་འཛོལ་རེད་འདུག་ཅིང༌། རྒྱུ་ཧ་ལས་པ་ཞིག་ལ་བསླབས་ནས། བྱང་ཆུབ་ཀྱི་སེམས་ཀྱི་ཀུན་ནས་བསླངས་ཏེ། ཕྱིན་དྲུག་ལ་བསླབ་པ་དེ་ལྟ་བུའི་སྐུ་ངལ་སྐྱོན་ནས་མཐའ་མ་ལོ་བཞི་བཅུ་ཞེ་གྲངས་ཤིག་ལས་དེའི་འབྲས་བུ་མེད་པ་ཞིག་ཡིན་ན་དེ་ནི་ཐབས་སྐྱོ་པོ་རེད། རྒྱུ་འབྲས་འཆོལ་ཡོང་གི་འདུག
དཔེར་ན། ང་ཚོ་འཇིག་རྟེན་གྱི་བྱ་བ་ཞིག་ཡིན་ཡང༌། དཀའ་ངལ་ཧ་ལས་པ་བརྒྱབ་ནས་བསྒྲུབས་པའི་འབྲས་བུ་དེ། དཀའ་ལས་བརྒྱབ་ནས་བརྒྱབ་རིན་ཆོག་པའི་འབྲས་བུ་ཞིག་དགོས་པ་ལས། དེ་མེད་ན་དཀའ་ལས་ཆེ་ལ་དོན་གོ་ཆུང་བ་ཆགས་ཀྱི་ཡོད་པས་དེ་ཡང་མི་བདེ་བ་ཞིག་ཆགས་ཀྱི་ཡོད། གཉིས་ནས་ཐེག་པ་ཆེ་ཆུང་སྔགས་དང་བཅས་པ་དེ་དག་སྟོན་མཁན་གྱི་སྟོན་པ་དེ་དགུང་ལོ་གྱ་གཅིག་ཙམ་བཞུགས་པའི་སྐུ་ཚེ་དེའི་རིང་ལ་ལམ་ཡོངས་སུ་རྫོགས་པ་དེ་དག་ཐུགས་ལ་ཤར་ནས་གསུངས་པ་རེད་ཅེས་རྗོད་དགོས་བྱུང་ཡང་ཧ་ཅང་གི་ཁག་པོ་རེད། ལྷག་པར་དུ་ཡང་ཕུང་པོ་ལྷག་མ་མེད་པར་མྱང་ངན་ལས་འདས་ནས་རིག་པའི་རྒྱུན་ཆད་པ་ཡིན་ན། དུས་ཕྱིས་སུ་དུས་ད་ལྟ་ཡིན་ཡང་བཅོམ་ལྡན་འདས་ཀྱི་བྱིན་རླབས་ཡོང་བ་དང༌། བཅོམ་ལྡན་འདས་ཀྱི་ཞལ་མཇལ་བ་དེ་དག་ཡོང་ཐུབ་རྒྱུ་མེད་ལ། དེ་བཞིན་རྒྱུད་སྡེའི་དཀྱིལ་འཁོར་དེ་དག་ཀྱང་ཡོང་མི་ཐུབ་ཅིང༌། དེ་ལྟ་བུའི་བཅོམ་ལྡན་འདས་ནི༑ རྒྱ་གར་དུ་སངས་རྒྱས་པའི་མཛད་པ་མཛད་པ་ནི། གསར་དུ་སངས་རྒྱས་པའི་མཛད་པ་མཛད་པ་ལས། ངོ་མ་སངས་སྔར་ནས་རྒྱས་ཟིན་པ་རེད།
ཡང་ཐོག་མ་ནས་སངས་རྒྱས་རྒྱས་པ་ཞིག་དང༌། སློབ་པ་ལམ་གྱི་གནས་སྐབས་མེད་ཅེས་ཀྱང་རྗོད་ཀྱི་མེད། སློབ་པ་ལམ་གྱི་གནས་སྐབས་སྔོན་དུ་འགྲོ་བའི་ཐོག་ནས་མངོན་པར་རྫོགས་པའི་སངས་རྒྱས་པ་རེད། འོ་ན་རྒྱ་གར་དུ་ཕེབས་པ་དེ་ཇི་ལྟར་ཡིན་ཞེ་ན། དེ་ནི་མཆོག་གི་སྤྲུལ་སྐུ་ཞེས་པ་དེ་ཡིན་ཞིང༌། མཆོག་གི་སྤྲུལ་སྐུ་དེ་ལོངས་སྤྱོད་རྫོགས་པའི་སྐུ་ལས་སྤྲུལ་ཡོང་གི་ཡོད། ལོངས་སྤྱོད་རྫོགས་པའི་སྐུ་གང་འདྲ་ཞིག་ཡིན་ནམ་ཞེ་ན། ཆོས་སྐུའི་དབྱིངས་ལས་ཤར་བ་ཞིག་རེད། ཡེ་ཤེས་ཆོས་ཀྱི་སྐུ་ཡོང་ཐུབ་པ་དེ་ཡང༌། རྩ་བ་རང་བཞིན་རྣམ་དག་གི་སྟོང་པ་ཉིད་དང༌། སེམས་བདེན་སྟོང་དེ་ཡོད་པས་ན། དེ་མངོན་སུམ་དུ་རྟོགས་ཤིང་དེ་མངོན་དུ་གྱུར་ཏེ། དེའི་སྟེང་གི་དྲི་མ་མཐའ་དག་ཆོས་ཀྱི་དབྱིངས་སུ་དག་པའི་གནས་སྐབས་ཀྱི་དག་པ་གཉིས་ལྡན་གྱི་དབྱིངས་ཀྱི་ངོ་བོ་དེ་བཞག་ཅིང༌། དེ་ལས་ཡེ་ཤེས་ཆོས་སྐུ་དང༌། དེ་ལས་ལོངས་སྤྱོད་རྫོགས་པའི་སྐུ་ཤར་བ་དང༌། དེ་ལས་སྤྲུལ་པའི་སྐུ་ཤར་བ་བཅས་སྐུ་བཞིའི་རྣམ་གཞག་གསུངས་པ་དེ་ལྟར་ཡིན།
ལྷག་པར་སངས་རྒྱས་སྟངས་དེ་ཡང་སྔགས་དང་འབྲེལ་ནས་བསམ་བློ་བཏང་བ་ཡིན་ན། ད་ལྟའི་ང་རང་ཚོའི་གསལ་རིག་གི་ཤེས་པ་འདིའི་སྟེང་ནས་སྐུ་བཞི་སྒྲུབ་ཚུལ་ཞིག་འདི་ལྟར་བཤད་ཡོང་སྐབས་འདི་དངོས་གནས་ལོས་བདེན་བསམ་སྟེ། རྟོགས་པ་སྐྱེས་ཀྱི་མེད་ཀྱང་བསམ་བློ་ཞིག་བཏང་བ་ཡིན་ན། དེར་གནོད་པ་ཧ་ལམ་མཐོང་མི་ཐུབ་པར། དེ་ཏན་ཏན་ཡིན་ས་རེད། དེ་ཡ་མཚན་པོ་འདུག་བསམ་པ་ཞིག་བློར་ཤར་བ་ཡོང་གི་འདུག དེ་ལྟ་བུའི་སྐུ་བཞིའི་བདག་ཉིད་ཀྱི་སངས་རྒྱས་ཞེས་གསུང་གི་ཡོད། དེར་བརྟེན་དེ་ནས་བྱ་རྒོད་ཕུང་པོའི་རིར་བཀའ་བར་པ་མཚན་ཉིད་མེད་པའི་ཆོས་འཁོར་བསྐོར་ཞེས་པ་ལ་སོགས་པའི་ཐེག་པ་ཆེན་པོའི་གསུངས་སྟངས་དེ། དངོས་ཡོད་གནས་ཚུལ་ལ་བདེན་པ་ཡིན་པ་ཞིག་དང༌། ད་ལྟ་བཤད་མ་ཐག་པའི་རྒྱུ་མཚན་དེ་དག་ལ་བརྟེན་ནས་ཤེས་ཐུབ་པ་ཞིག་རེད།
རང་ཅག་གི་སྟོན་པའི་རྗེས་སུ་འབྲངས་པའི་གྲུབ་མཐའ་སྨྲ་བ་ལ་བྱེ་མདོ་གཉིས་དང་དབུ་སེམས་གཉིས་ཏེ་བཞིར་གྲངས་ངེས་སོ༑ ༑དེ་དག་ལས་ལོགས་སུ་གྱུར་པའི་གྲུབ་མཐའ་ལྔ་པ་དང༌། ཐེག་པ་གསུམ་ལས་ལོགས་སུ་གྱུར་པའི་ཐེག་པ་བཞི་པ་མེད་པར་གསུངས་པའི་ཕྱིར་རོ། །རྡོ་རྗེ་སྙིང་འགྲེལ་ལས། སངས་རྒྱས་པ་ལ་བཞི་པ་དང༌། ལྔ་པ་ཐུབ་པའི་དགོངས་པ་མིན། །ཞེས་པ་ལྟར་རོ། །ཞེས་གྲུབ་མཐའ་ལྔ་པ་དང༌། ཐེག་པ་བཞི་པ་མེད་ཚུལ་གསུངས་འདུག་པ་འདིར་གནད་འགག་མེད།
དེ་ནས། རང་རྒྱུད་པ་མན་ཆད་ཀྱི་རང་སྡེ་འདི་དག་ཐལ་འགྱུར་བས་གཞལ་ན་རྟག་ཆད་ཀྱི་མཐའ་གཉིས་ཀར་ལྷུང་ཡང༌། རང་རང་གི་ལུགས་ལ་དབུ་མ་པར་འདོད་དེ། རྟག་ཆད་ཀྱི་མཐའ་གཉིས་དང་བྲལ་བའི་དབུས་ཁས་ལེན་པར་རློམ་པའི་ཕྱིར་རོ། །ཐུབ་པའི་དགོངས་པ་མཐར་ཐུག་དེ་རིགས་པས་གནོད་པ་མེད་པ་ཞིག་དགོས་ཤིང༌། བཅོམ་ལྡན་འདས་ཀྱིས་ལྟ་བ་མི་འདྲ་བ་གསུངས་པ་དང༌། ཆོས་ཚུལ་མི་འདྲ་བ་གསུངས་པ་དེ་དག་བཅོམ་ལྡན་འདས་རང་ཉིད་ཀྱི་རྗེས་སུ་འབྲངས་མཁན་གྱི་གདུལ་བྱའི་ནང་དུའང་ཁམས་དང་མོས་པ་སྣ་ཚོགས་ཡོད་པས་དེ་དག་གི་ཁམས་མོས་དང་བསྟུན་ནས་བཅོམ་ལྡན་འདས་ཀྱིས་གསུངས་པ་དང༌། དེ་ནི་གསུངས་དགོས་པ་ཞིག་ཀྱང་ཡིན། གང་ལགས་ཤེ་ན།
གང་གིས་ཐུགས་བརྩེས་ཉེར་བཟུང་ནས། །
ཞེས་པ་འདི་ཡིན། མཁྱེན་པ་བླ་ན་མེད་པ་ཡོད་པས་ན། དབུ་མ་རྩ་བ་ཤེས་རབ་ལས།
སྔོན་མཐའ་མངོན་ནམ་ཞེས་ཞུས་ཚེ། །
ཐུབ་པ་ཆེན་པོས་མིན་ཞེས་གསུངས། །
ཞེས་གསུངས་པ་ལྟར། མདོར་ན་ཁམས་དང་མོས་པ་ཇི་བཞིན་མཁྱེན་ཅིང༌། དེའི་དོན་དུ་འགྱུར་ན་ལུང་བསྟན་ཅིང༌། དེའི་དོན་དུ་མ་གྱུར་ན་ལུང་དུ་མ་བསྟན་པ་ཡིན་སྟབས། ལུང་དུ་མ་བསྟན་པའི་མཛད་པ་དེས་ཀུན་མཁྱེན་ཡིན་པ་ཤེས་ཐུབ་པ་རེད་ཅེས་གསུང་གི་འདུག
དེར་བརྟེན་གདུལ་བྱའི་ཁམས་དང་མོས་པ་དང་འཚམས་པའི་ཆོས་བསྟན་པས་ན། བཅོམ་ལྡན་འདས་ཀྱིས་གསུང་ཚད་བཅོམ་ལྡན་འདས་རང་ཉིད་ཀྱི་དགོངས་པ་མཐར་ཐུག་ཡིན་པ་བཤད་མི་ཐུབ་ཅིང༌། མི་འདྲ་བ་མང་པོ་ཞིག་ཡོང་གི་ཡོད། བཅོམ་ལྡན་འདས་ཀྱི་དགོངས་པ་མཐར་ཐུག་དེ་རིགས་པས་གནོད་པ་མེད་པ་ཞིག་དགོས་པ་དེ་ཡིན།
དེས་ན་མགོན་པོ་ཀླུ་སྒྲུབ་ཀྱི་བཞེད་པ་ཐུན་མོང་མ་ཡིན་པ་དང༌། སངས་རྒྱས་བསྐྱངས་དང༌། ཟླ་བ་གྲགས་པ་གཉིས་ཀྱིས་བཀྲལ་བའི་དབུ་མའི་ལྟ་བ་ཐ་སྙད་དུ་ཡང་རང་མཚན་བཀག་སྟེ། མིང་རྐྱང་བཏགས་ཡོད་ཙམ་གྱི་དེ་བཞིན་ཉིད་གསུངས་པ་དེ། མིང་རྐྱང་བཏགས་ཡོད་ཙམ་གྱི་རྟེན་འབྱུང་ཕྲ་མོ་དེ་ཉིད་རྒྱུ་མཚན་དུ་བྱས་ཏེ་རང་བཞིན་གྱིས་སྟོང་པ་ཡིན་པ་བཤད་པའི་རྟེན་འབྱུང་གི་དེ་ཁོ་ཉིད་ཅེས་པ་དེ་བཅོམ་ལྡན་འདས་ཀྱི་དགོངས་པ་མཐར་ཐུག་ཡིན་པ་ཞིག་ཤེས་ཐུབ་པ་རེད། བཅོམ་ལྡན་འདས་ཀྱི་དགོངས་པ་མཐར་ཐུག་རིགས་པས་གནོད་ན། ཧ་ཅང་གི་ཁྱད་མཚར་ཞིག་ཆགས་པ་རེད། དེར་བརྟེན་རྗེ་རིན་པོ་ཆེས་མཛད་པའི་རྟེན་འབྲེལ་བསྟོད་པ་ལས།
དོན་བཞིན་གཟིགས་ནས་ལེགས་གསུངས་པ། །
ཁྱོད་ཀྱི་རྗེས་སུ་སློབ་པ་ལ། །རྒུད་པ་ཐམས་ཅད་རིང་དུ་གྱུར། །
ཉེས་ཀུན་རྩ་བ་ལྡོག་ཕྱིར་རོ། །ཁྱོད་ཀྱི་བསྟན་ལས་ཕྱིར་ཕྱོགས་པས། །
ཡུན་རིང་ངལ་བ་བསྟེན་བྱས་ཀྱང༌། །ཕྱི་ཕྱིར་སྐྱོན་རྣམས་བོས་པ་བཞིན།།
བདག་ཏུ་ལྟ་བ་བརྟན་ཕྱིར་རོ། །ཨེ་མའོ་མཁས་པས་འདི་གཉིས་ཀྱི། །
ཁྱད་པར་ཁོང་དུ་ཆུད་གྱུར་པ། །དེ་ཚེ་རྐང་གི་ཁོང་ནས་ནི། །
ཁྱོད་ལ་ཅི་ཕྱིར་གུས་མི་འགྱུར། །
ཞེས་རྗེ་རིན་པོ་ཆེས་བསྡོམས་སྐྱོན་པ་དེ་ཧ་ཅང་གི་ཟབ་པོ་ཞིག་འདུག་པས་བཅོམ་ལྡན་འདས་ལ་ཤེས་ནས་དད་པ་ཐོབ་པ་ཞེས་པ་ནི། དེ་འདྲ་ཞིག་གི་ཐོག་ནས་མཐའ་ཡས་པ་གང་ས་གང་དུ་སྣ་ལྟ་བུ་རྒྱུས་ཏེ། བརྩད་གཅོད་བྱས་ཤིང༌། དྲི་མ་སྣོམ་སྟེ་དེ་དག་ཕྱོགས་བསྡོམས་རིམ་པར་བརྒྱབ་པའི་འབྲས་བུར་བཅོམ་ལྡན་འདས་དེ་ནི་མི་འདྲ་བ་ཞིག་རེད་འདུག་བསམ་པ་ཤེས་པའི་ཐོག་ནས། སངས་རྒྱས་ལ་སྐྱབས་སུ་མཆིའོ། །ཞེས་པ་ཞིག་དགོས་པ་ལས། ཨ་ཕས་བསླབ་བྱུང༌། ཨ་མས་བསླབ་བྱུང་ཞེས་སངས་རྒྱས་ལ་སྐྱབས་སུ་མཆིའོ།།
ཞེས་བརྗོད་ན་དེ་ནི་སྙིང་པོ་མེད་པ་ཆགས་པ་རེད། སངས་རྒྱས་པའི་ཆོས་སྤྱི་དང༌། ལྷག་པར་ཐེག་པ་ཆེན་པོ་དཔལ་ནཱ་ལེདྲན་ནས་བརྒྱུད་པའི་ཆོས་བརྒྱུད་འཛིན་མཁན་ཁྱེད་རང་ཚོ་ཀོ་རི་ཡའི་ཆོས་གྲོགས་དང༌། ང་ཚོ་བོད་པ་ཚོ་སུ་ཞིག་ཡིན་ཡང་ཆོས་བརྒྱུད་འདིའི་ཐོག་ནས་ནམ་རྒྱུན་སྨོན་ལམ་འདེབས་བཞིན་པ་དེ་གང་ཞིག་རེད་དམ་ཞེ་ན། སེམས་ཅན་ཐམས་ཅད་བདེ་བ་ཐོབ་པ་ཞིག་ཡོང་བར་ཤོག སྡུག་བསྔལ་མཐའ་དག་དང་བྲལ་བར་ཤོག་ཅེས་པ་ཞིག་དང༌། དེའི་ཆེད་དུ་རང་ཉིད་ཀྱིས་རྣམ་མཁྱེན་རྒྱལ་བའི་གོ་འཕང་ཐོབ་པར་ཤོག་ཅེས་སྨོན་ལམ་བརྒྱབ་ཀྱི་ཡོད། དེ་ལྟ་བུའི་སངས་རྒྱས་ཀྱི་གོ་འཕང་ཐོབ་པ་ཞེས་པ་ནི། ཤེས་རབ་སྙིང་པོའི་ནང་ཇི་སྐད་གསུངས་པ་ལྟར། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་པ་དེ་ཉམས་བཞེས་གནང་སྟེ། དེ་ལ་བརྟེན་ནས་སངས་རྒྱས་དགོས་པ་ཞིག་རེད།
དེ་ཡང་འདས་པའི་སངས་རྒྱས་རྣམས་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཉམས་བཞེས་གནང་ནས་སངས་རྒྱས་པ་རེད། ད་ལྟ་འཚང་རྒྱ་བཞིན་པ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པའི་ལམ་ཉམས་བཞེས་གནང་ནས་འཚང་རྒྱ་བཞིན་པ་རེད། ང་རང་ཚོ་སངས་རྒྱས་ཀྱི་གོ་འཕང་ཐོབ་པར་ཤོག་ཅེས་སྨོན་ལམ་རྒྱབ་མཁན་རྣམས་ཀྱང༌། མ་འོངས་པར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཁོ་ན་ལ་བརྟེན་ནས་ཚང་རྒྱ་དགོས་པ་ཞིག་རེད།
འོ་ན་ཤེས་རབ་ཀྱི་ཕ་རོལ་ཏུ་ཕྱིན་པ་གང་འདྲ་ཞིག་རེད་དམ་ཞེ་ན། སྤྱིར་ན་སྟོང་ཉིད་རྟོགས་པའི་ཤེས་རབ་དང༌། རྟེན་འབྱུང་གི་དེ་ཁོ་ན་ཉིད་ཅེས་སྟོང་ཉིད་ཕྲ་མོ་རྟོགས་པའི་ཤེས་རབ་གཅིག་དང༌། དེའི་སྟོང་ཉིད་རྟོགས་པའི་ཤེས་རབ་ཙམ་མིན་པར། ཟིན་བྱེད་ཀྱི་ཐབས་བྱང་ཆུབ་ཀྱི་སེམས་དང༌། དེས་ཀུན་ནས་བསླངས་པའི་སྦྱིན་སོགས་ཐབས་ཀྱི་ཕྱོགས་དེ་དག་གི་གྲོགས་དང་བཅས་པ་དེར་ནམ་རྒྱུན་རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་རྗོད་ཀྱི་ཡོད། རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་ཅེས། མདོར་ན་དེ་ལྟ་བུའི་སྟོང་ཉིད་རྟོགས་པའི་ཤེས་རབ་དེ་རྣམ་མཁྱེན་སྒྲུབ་ཐུབ་པ་ཞིག་ཆགས་ཀྱི་ཡོད། དེར་བརྟེན་རྣམ་མཁྱེན་ཐོབ་པའི་ཐབས་མ་ཚང་བ་མེད་པ་ཆགས་ཡོང་བས་ན། རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་དེར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་རྗོད་ཀྱི་ཡོད།
དེ་ལྟར་རྣམ་པ་ཀུན་གྱི་མཆོག་དང་ལྡན་པའམ། རྣམ་ཀུན་མཆོག་ལྡན་གྱི་སྟོང་པ་ཉིད་དམ། བྱང་ཆུབ་ཀྱི་སེམས་ཀྱིས་ཟིན་པའི་སྦྱིན་སོགས་ཀྱི་གྲོགས་དང་བཅས་པའི་སྟོང་ཉིད་རྟོགས་པའི་ཤེས་རབ་ཁྱད་པར་ཅན་ཤེས་རབ་ཀྱི་ཕ་རོལ་དུ་ཕྱིན་པ་དེ་འདྲ་ཞིག་ང་རང་ཚོའི་རྒྱུད་ལ་སྐྱེས་པ་ལ། སྨོན་ལམ་བརྒྱབ་ནས་རྒྱུད་ལ་སྐྱེ་རྒྱུ་མེད་ལ། དེ་བཞིན་དད་པ་བྱས་ཏེ་སངས་རྒྱས་སྲས་དང་བཅས་པའི་བྱིན་རླབས་ཀྱི་ཐོག་ནས་རྒྱུད་ལ་སྐྱེ་རྒྱུ་མེད། རང་རང་སོ་སོས་དམིགས་རྣམ་བསྐྱངས་ནས་དེ་ལྟའི་ཤེས་རབ་ཀྱི་ཕ་རོལ་ཕྱིན་པ་དེ་རྒྱུད་ལ་སྐྱེས་དགོས་པ་ཡིན།
དེ་རྒྱུད་ལ་སྐྱེ་རྒྱུ་དེ་ཡང༌། དེ་དག་དུས་གཅིག་ལ་སྐྱེ་རྒྱུ་མེད། དཔེར་ན༑ ཕྱིའི་མེ་ཏོག་དང༌། ཤིང་འབྲས་ལྟ་བུ་གང་ཞིག་ཡིན་ནའང་ལོ་མང་པོར་རིམ་བཞིན་ཐོག་མར་ས་བོན་བཏབ་ཅིང༌། ས་བོན་ལའང་སྐྱེ་རུང་གི་ནུས་པ་ཡོད་པ་ཞིག་དང༌། དེ་ལྟ་བུའི་ས་བོན་དེ་རྐྱེན་མང་པོ་ཚོགས་པའི་སྟེང་ནས་དུས་ཡུན་བསྲིངས་ནས་ཡོང་སྐབས། ཐོག་མར་མྱུ་གུའི་གནས་སྐབས་དང༌། དེ་ནས་ག་ལེར་ཤིང་འབྲས་ཀྱི་སྡོང་པོ་དང༌། ཡལ་ག་ལ་སོགས་པ་རིམ་བཞིན་འཚར་ཞིང༌། དེ་རྗེས་མེ་ཏོག་དང་འབྲས་བུ་རྣམས་རིམ་བཞིན་ཡོང་དགོས་པ་ལྟར། ང་རང་ཚོའི་ནང་སེམས་ཀྱི་ཡོན་ཏན་དེ་ཡང་དཔེ་དེ་བཞིན་ཐོག་མར་གཞི་རྩའི་ས་བོན་ཞིག་དགོས་ལ། ས་བོན་དེ་མེད་ན་བྱེད་ཐབས་མེད། ང་རང་ཚོའི་རྒྱུད་ལ་གསལ་རིག་ཅེས་ཡུལ་གསལ་བའི་ནུས་པ་རང་ཆས་སུ་ཡོད་པའི་ཤེས་པ་ཞིག་ཡོད། དེས་ཆོས་རྣམས་ཀྱི་ཡིན་ལུགས་ཤེས་པ་དང༌། མཐར་ཐུག་ཇི་ལྟ་ཇི་སྙེད་ཀྱི་ཆོས་ཀུན་ཤེས་ཐུབ་པའི་ནུས་པ་དེ་གསལ་རིག་དེའི་སྟེང་དུ་ཡོད། ཡུལ་རིག་པ་ལ་སྒྲིབ་བྱེད་དང་བྲལ་ན། ཡུལ་རིག་པའི་ནུས་པ་གསར་དུ་སྒྲུབ་མི་དགོས་པར་རང་ཆས་སུ་ཡོད་པ་རེད།
དེ་བཞིན་ང་རང་ཚོའི་བརྩེ་བའི་བསམ་པ་ཞེས་པ་དེ་ཡང༌། ཧ་ཅང་གི་རྒྱ་ཆུང་ཆུང་ཡིན་ནའང༌། སྲོག་ཆགས་གྲོག་འབུར་ཚུན་ཆད་ལ་བརྩེ་བའི་བསམ་པ་ཞིག་ཡོད། དེ་ལྟ་བུའི་བརྩེ་བའི་བསམ་པ་དེའི་ས་བོན་ང་རང་ཚོའི་རྒྱུད་ལ་ཡོད་ཡོད་པ་རེད། དེས་ན་ཡུལ་རིག་པའི་ས་བོན་ནམ་ནུས་པ་རང་ཆས་སུ་ཡོད་པ་དང༌། དེ་བཞིན་ངའོ་སྙམ་པའི་བློ་ཞིག་ཡོད་ཕྱིན་ཆད་ལ། བརྩེ་བ་ཞེས་པ་དེ་ཡང་དེའི་སྟེང་དུ་ཕལ་ཆེར་ཡོད་པ་རེད།
དེར་བརྟེན་ས་བོན་ཡོད་ཡོད་པ་རེད། འོ་ན་གང་ཞིག་བྱེད་དགོས་སམ་ཞེ་ན། ཡུལ་རིག་པའི་ནུས་པ་རང་ཆས་སུ་ཡོད་པ་དེའི་སྟེང་དུ། ཡུལ་གྱི་གནས་ལུགས་ཇི་ལྟར་ཡིན་པ་དེ་ཤེས་པར་བྱས་ཏེ། དེ་དག་ལ་ཞིབ་འཇུག་དང་རྩད་གཅོད་བྱས་ཤིང༌། བསམ་བློ་བཏང་བ་བཅས་བྱས་ཏེ་ཡུལ་གྱི་གནས་ལུགས་རིག་པའི་བློ་དེ་རྒྱ་བསྐྱེད་ནས་ནུས་པ་རིམ་བཞིན་ཇེ་ཆེར་གཏོང་དགོས་པ་དང༌། དེ་བཞིན་སྙིང་རྗེའམ་བརྩེ་བའི་བསམ་པའི་ས་བོན་ཆུང་ཆུང་ཞིག་ཡོད་པ་དེ་དང་དུ་བླངས་ཤིང༌། དེ་ལ་ཡོན་ཏན་དུ་བལྟས། དེ་གོང་ནས་གོང་དུ་སྤེལ་ཞིང༌། དེའི་འགལ་ཟླ་ཞེ་སྡང་དང་ཕྲག་དོག་ལ་སོགས་པ་དེ་དག་ལ་ཉེས་དམིགས་སུ་བལྟས་ཏེ་ཇེ་ཉུང་དུ་བཏང་སྟེ་གོམས་པ་བསྟེན་ན། རིམ་བཞིན་བློ་དེ་འདུས་བྱས་སོ་ན་མི་གནས་པ་ཡིན་སྟབས། རིམ་བཞིན་འགྱུར་བ་ཐེབས་ཐུབ་པ་ཞིག་ཡོང་གི་རེད།
དཔེར་ན། ང་རང་ཚོའི་མཐོང་ཆོས་ལ་ཆ་བཞག་ན། ཚེ་སྟོད་ཀྱི་བསམ་བློ་དེ་ཚེ་སྨད་ལ་མི་འདྲ་བ་ཞིག་མཐོང་ཐུབ་པ་ལས། ཉིན་གཅིག་གཉིས་ཀྱི་ནང་དུ་འགྱུར་བ་ཐེབས་ཐུབ་རྒྱུ་ཁག་པོ་ཡིན་ཡང་ལོ་དང་ཟླ་བ་མང་པོ་ཕྱིན་པའི་རྗེས་སུ་བློ་ལ་འགྱུར་བ་འགྲོ་ཡི་ཡོད་པ་དེ་ང་ཚོས་དངོས་སུ་ཉམས་སུ་མྱོང་རྒྱུ་ཡོད། དེར་བརྟེན་རྣམ་མཁྱེན་ཐོབ་པའི་ཐབས་སམ། མདོར་ན། རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་པའི་གཞི་རྩ་ཞིག་ཡོད་པ་དེའི་ཐོག་ནས་རིམ་བཞིན་གོམས་ན། གོམས་པ་རབ་ཀྱི་མཐར་ཕྱིན་པའི་གནས་སྐབས་སུ་རྣམ་མཁྱེན་ཞེས་པ་དེ་ཆགས་པ་རེད།
དེ་ལྟ་བུའི་ལམ་ཉམས་སུ་ལེན་པ་ལ་ཉམས་སུ་ལེན་ལུགས་ཤེས་དགོས་ཤིང༌། དེ་ལྟ་བུའི་ཉམས་ལེན་སྟོན་པའི་གཞུང་མཆོག་ཏུ་གྱུར་པ་ཞི་བ་ལྷའི་སྤྱོད་འཇུག་དེ་གཅིག་ཆགས་ཡོད། བསམ་གཏན་གྱི་ལེའུ་ཡན་ཆད་ཀྱི་རྒྱ་ཆེ་བའི་ལམ་རིམ་གྱི་སྐོར་དེ་དག་གསུངས་པ་དང༌། ཤེས་རབ་ལེའུ་དེས་ཟབ་མོའི་ལམ་གྱི་རིམ་པ་དེ་གསུང་གི་ཡོད། དེའི་ཡན་ལག་ཏུ་གྲུབ་མཐའ་འཁྲིད་རྒྱུའི་ཁ་སང་གི་མཚམས་ནི།
རང་རྒྱུད་པ་མན་ཆད་ཀྱི་རང་སྡེ་འདི་དག་ཐལ་འགྱུར་བས་གཞལ་ན་རྟག་ཆད་ཀྱི་མཐའ་གཉིས་ཀར་ལྟུང་ཡང་ཞེས་པ་འདི། དཔེར་ན། རང་རྒྱུད་པ་རྟག་མཐར་ལྷུང་བ་གསལ་པོ་རེད། རང་རྒྱུད་པ་ཕྱི་དོན་ཞལ་གྱིས་མི་བཞེད་པར་ཆ་བཞག་ན། ཕལ་ཆེར་ཕྱི་དོན་ལ་སྐུར་བ་འདེབས་པ་ལྟ་བུ་ཞིག་བཤད་ཀྱང་བཤད་ཆོག་གི་རེད། ཕྱི་དོན་བཞེད་མཁན་གྱི་རང་རྒྱུད་པ་དེ་ཆད་ལྟ་བ་ཡིན་པའི་སྒྲུབ་བྱེད་གང་ཞིག་བཤད་དགོས་སམ།
ཐ་སྙད། སྣང་ཕྱོགས། རྟེན་འབྱུང་ཕྲ་མོ་བཅས་ལས་རྟེན་འབྱུང་ཕྲ་མོ་བཞག་ན་དེ་ནི་མི་འདོད་ཅིང༌། མིང་རྐྱང་བཏགས་ཡོད་ཙམ་གྱི་རྟེན་འབྱུང་ཕྲ་མོ་བཞག་ན་དེ་ནི་རང་རྒྱུད་པས་ཆད་ལྟར་ལྟ་ཡི་ཡོད། དེའི་སྟེང་དུ་བཤད་དགོས་སམ་དེ་མིན་གང་ཞིག་བཤད་དགོས་སམ། ཐ་སྙད་དུ་རང་མཚན་ཞལ་གྱི་བཞེད་པའི་ཆ་ནས་རྟག་མཐར་ལྷུང་བ་དང༌། ཐ་སྙད་དུ་རང་མཚན་ཞལ་གྱིས་བཞེད་པས་ན། ཐ་སྙད་དུ་མིང་རྐྱང་བཏགས་ཡོད་ཙམ་འཇོག་མི་ཐུབ་པར་བརྟེན་ཆད་ལྟར་ལྷུང་བ་ཡིན།
དེ་ལ་ཡང་གྲུབ་མཐའ་སྨྲ་བ་བཞི་ལ་རྟག་ཆད་ཀྱི་མཐའ་སྤོང་ཚུལ་མི་འདྲ་བ་རེ་ཡོད་དེ། བྱེ་བྲག་སྨྲ་བ་རྣམས་འབྲས་བུ་སྐྱེ་བའི་ཚེ་རྒྱུ་འགགས་པས་རྟག་པའི་མཐའ་སྤོང་ལ། རྒྱུའི་མཇུག་ཐོགས་སུ་འབྲས་བུ་འབྱུང་བས་ཆད་པའི་མཐའ་སྤོང་ངོ་ཞེས་ཟེར་རོ། །དེས་ན་རྒྱུན་ལ་ལྟ་ཉེས་ན། སྔ་ཕྱི་གཅིག་འཛིན་གྱི་རྟག་པར་ལྟ་བ་དེ་འདྲ་ཡོང་གི་འདུག་པས་བྱེ་བྲག་སྨྲ་བས་རྫས་རྒྱུན་ལྟ་བུ་ཡོང་གི་ཡོད་ཀྱང་རྒྱུའི་གནས་སྐབས་གཅིག་དང༌། འབྲས་བུའི་གནས་སྐབས་གཅིག་བཅས་ཡོང་གི་ཡོད། དཔེར་ན༑ གྲངས་ཅན་པས་རྒྱུ་འབྲས་རང་བཞིན་གཅིག་པའམ་བདག་ཉིད་གཅིག་པར་ཤོད་ཀྱི་ཡོད་པས་དེ་དག་དང་མི་འདྲ་བ་ཆགས་པ་རེད།
མདོ་སྡེ་པ་དག་འདུས་བྱས་རྣམས་རྒྱུན་མ་ཆད་པར་འཇུག་པས་ཆད་པའི་མཐའ་སྤོང་ཞིང༌། སྐད་ཅིག་གིས་འཇིག་པས་རྟག་པའི་མཐའ་ལས་གྲོལ་ཞེས་འདོད་དོ། །མ་གཞི་བྱེ་བྲག་སྨྲ་བས་འདུས་བྱས་ཐམས་ཅད་མི་རྟག་པ་ཞེས་གསུང་གི་ཡོད་ཀྱང༌། མཚན་ཉིད་སྐྱེ་སོགས་བཞི་ཞེས་སྐྱེ་བའི་བྱ་བ་དང༌། གནས་པའི་བྱ་བ། འགག་པའི་བྱ་བ། འཇིག་པའི་བྱ་བ་བཅས། མདོར་ན་སྐྱེ་བའི་བྱ་བའི་རྗེས་སུ་གནས་པའི་བྱ་བས་གནས་པར་བྱེད་པར་བཤད་པ་ལས་སྐྱེས་ཙམ་ཉིད་ནས་འཇིག་པའི་བདག་ཉིད་དེ་ཕལ་ཆེར་མི་བཞེད་ཅིང༌། མདོ་སྡེ་པས་སྐད་ཅིག་གིས་འཇིག་པས་གསུང་སྐབས། རྒྱུས་སྐྱེ་བ་དེ་ཉིད་འཇིག་པའི་བདག་ཉིད་དུ་སྐྱེས་པ་རེད། དེས་ན་གྲུབ་ཙམ་ཉིད་ནས་འཇིག་པའི་བདག་ཉིད་དུ་གྲུབ་པ་རེད་ཅེས་འཇིག་པ་ཕྱིས་འབྱུང་གི་རྒྱུ་ལ་མི་ལྟོས་ཞེས་གསུངས་པས་ན། སྐད་ཅིག་གིས་འཇིག་པས་རྟག་པའི་མཐའ་ལས་གྲོལ་ཞེས་འདོད་དོ་ཞེས་སོ།།
སེམས་ཙམ་པ་རྣམས་ཀུན་བཏགས་བདེན་པར་མ་གྲུབ་པས་རྟག་པའི་མཐའ་སྤོང་ལ། གཞན་དབང་བདེན་པར་གྲུབ་པས་ཆད་པའི་མཐའ་སྤོང་ངོ་ཞེས་སྨྲའོ། །ཞེས་མཚན་ཉིད་གསུམ་དུ་ཕྱེ་ནས་གསུངས་ཤིང༌། དབུ་མ་པ་རྣམས་ཆོས་ཐམས་ཅད་ཐ་སྙད་དུ་ཡོད་པས་ཆད་པའི་མཐའ་ལས་གྲོལ་ཞིང༌། དོན་དམ་དུ་མེད་པས་རྟག་པའི་མཐའ་ལས་གྲོལ་ཞེས་བཞེད་དོ། །གྲུབ་མཐའ་གོང་མ་གོང་མ་རྣམས་ཀྱིས་འོག་མ་འོག་མའི་གྲུབ་མཐའ་ཐུན་མོང་མ་ཡིན་པ་རྣམས་འགོག་པར་བྱེད་ཀྱང༌། འོག་མ་འོག་མའི་ལྟ་བ་གོ་བ་དེ། གོང་མ་གོང་མའི་ལྟ་བ་གོ་བའི་ཐབས་དམ་པར་སྣང་བས། གྲུབ་མཐའ་གོང་མ་ལ་མཆོག་ཏུ་བཟུང་ནས་འོག་མ་ལ་སྡང་བར་མི་བྱའོ། །
དེས་ན་ལྟ་བ་བཀའ་བཏགས་ཀྱི་ཕྱག་རྒྱ་བཞི་ཁས་ལེན་པའི་གང་ཟག་དེ། ནང་པ་སངས་རྒྱས་པའི་གྲུབ་མཐའ་སྨྲ་བའི་མཚན་ཉིད་དུ་འཇོག ཕྱག་རྒྱ་བཞི་ཡོད་དེ། འདུས་བྱས་ཐམས་ཅད་མི་རྟག་པ༑ ཟག་བཅས་ཐམས་ཅད་སྡུག་བསྔལ་བ། ཆོས་ཐམས་ཅད་བདག་མེད་པ། ཡང་ན་ཆོས་ཐམས་ཅད་སྟོང་ཞིང་བདག་མེད་པ། ཆོས་ཐམས་ཅད་སྟོང་ཞིང་བདག་མེད་པ་ཞེས་པ་དེར་གཉིས་ཕྱེ་ན། ཡང་ན་བདག་ཏུ་ལྟ་བ་དང༌། བདག་གི་བར་ལྟ་བ་དེ་ལྟར་མེད་པའི་དོན་དང༌། ཡང་ན་ཕུང་པོ་ལས་དོན་གཞན་པའི་བདག་གིས་སྟོང་པ་རང་རྐྱ་བའི་བདག་མེད་པ་ལྟ་བུ་སྦྱར་ཐུབ་ཀྱི་མེད་དམ། དེ་ནས་མྱང་ངན་ལས་འདས་པ་ཞི་བ་རྣམས་སོ།།
དེའི་རྗེས་ཀྱི་དོགས་གཅོད་ནི། གལ་ཏེ་གནས་མ་བུ་པས་གང་ཟག་གི་བདག་ཁས་བླངས་པས་ཞེས་བདག་བརྗོད་དུ་མེད་པ་ཤོད་ཀྱི་ཡོད། བདག་མེད་ཅེས་པ་དེ་བློར་མི་ཤོང་བ་དང་ཤོད་མི་ཕོད་པར་བདག་བརྗོད་དུ་མེད་པ་ཤོད་ཀྱི་ཡོད། བདག་ཅེས་པ་དེ་ཡང་ཕྱི་རོལ་པས་བརྗོད་པ་ལྟར་ཕུང་པོ་ལས་དོན་གཞན་པའི་བདག་འདི་ཞེས་མཛུབ་མོ་འཛུགས་ས་ཡང་མེད། དེར་བརྟེན་ཕུང་པོའི་ཕྱི་ནང་གང་དུའང་བདག་ཅེས་མཛུབ་མོ་འཛུགས་སའི་གསལ་པོ་ཞིག་མེད་པ་ཆགས་སྐབས། བརྗོད་དུ་མེད་པའི་བདག་ཅེས་འདོད་ཀྱི་ཡོད། མཛུབ་མོ་འཛུགས་ས་མེད་སྟབས་སྤྱིར་བཏང་བརྗོད་དུ་མེད་པ་ལྟ་བུ་ཆགས་ཀྱི་ཡོད་ཀྱང༌། ད་ལྟ་འདིར་བདག་མེད་རང་བློར་མ་ཤོང་བར་དེ་ལ་ལྟོས་ནས་བརྗོད་དུ་མེད་པ་བཤད་པ་ན། ཕུགས་ནི་བདག་མེད་རང་མིན་པར་བདག་དེ་དོན་དུ་ཡོད་པ་ལྟ་བུ་ཞིག་ཆགས་ཀྱི་ཡོད། དེ་ལྟར་མིན་ནམ།
གལ་ཏེ་གནས་མ་བུ་པས་གང་ཟག་གི་བདག་ཁས་བླངས་པས་ནང་པའི་གྲུབ་མཐའ་སྨྲ་བ་མ་ཡིན་པར་འགྱུར་རོ་ཞེ་ན། སྐྱོན་མེད་དེ། དེས་ཁས་བླངས་པའི་བདག་ནི་རང་རྐྱ་ཐུབ་པའི་རྫས་ཡོད་ཀྱི་བདག་ཡིན་ལ། ཕྱག་རྒྱ་བཞིའི་ནང་གི་བདག་ནི། རྟག་གཅིག་རང་དབང་ཅན་གྱིས་སྟོང་པའི་བདག་མེད་ལ་བྱེད་ཅིང༌། དེ་ནི་ཆོས་ཐམས་ཅད་བདག་མེད་པ་ཞེས་པ་ནི་རྟག་གཅིག་རང་དབང་བའི་བདག་གིས་སྟོང་པ་དེ་ལ་སྦྱར་གནང་འདུག་ཅིང༌། དེ་ནི་མང་བཀུར་སྡེ་ལྔས་ཀྱང་ཁས་ལེན་པའི་ཕྱིར་རོ། །ཞེས་དང༌། དེས་ན་རིགས་གཅིག་གིས། བདག་བརྗོད་དུ་མེད་པ་འདོད་མཁན་དེ་དག་ལྟ་བའི་ཆ་ནས་ནང་པ་མ་རེད་ཅེས་གསུང་མཁན་དེ་འདྲ་ཡོད། དེ་ནི་སྔོན་གྱི་མཁས་པ་དེ་དག་གིས་ཅུང་ཟད་གསུང་སྟངས་མི་འདྲ་བ་ཡོང་གི་ཡོད། གཉིས་པ་བྱེ་བྲག་ཏུ་བཤད་པ་ལ། བྱེ་བྲག་སྨྲ་བ། མདོ་སྡེ་པ། སེམས་ཙམ་པ། ངོ་བོ་ཉིད་མེད་པར་སྨྲ་བའི་གྲུབ་མཐའ་དང་བཞི།






བྱེ་བྲག་སྨྲ་བ་བཤད་པ།


དང་པོ་ལ། མཚན་ཉིད། དབྱེ་བ། སྒྲ་བཤད། འདོད་ཚུལ་དང་བཞི། དང་པོ་ནི། རང་རིག་མི་འདོད་ཅིང་ཕྱི་དོན་བདེན་གྲུབ་ཏུ་འདོད་པའི་ཐེག་དམན་གྱི་གྲུབ་མཐའ་སྨྲ་བའི་གང་ཟག་དེ། བྱེ་བྲག་སྨྲ་བའི་མཚན་ཉིད། གཉིས་པ་ནི། དེ་ལ་དབྱེ་ན། ཁ་ཆེ་བྱེ་བྲག་སྨྲ་བ་དང༌། ཉི་འོག་པ། ཡུལ་དབུས་ཀྱི་བྱེ་བྲག་སྨྲ་བ་དང་གསུམ་ཡོད། གསུམ་པ་ནི། སློབ་དཔོན་དབྱིག་བཤེས་ཆོས་ཅན། ཁྱོད་ལ་བྱེ་བྲག་སྨྲ་བ་ཞེས་བརྗོད་པའི་རྒྱུ་མཚན་ཡོད་དེ། བྱེ་བྲག་བཤད་མཛོད་ཆེན་མོའི་རྗེས་སུ་འབྲངས་ནས་གྲུབ་མཐའ་སྨྲ་བས་སམ། དུས་གསུམ་རྫས་ཀྱི་བྱེ་བྲག་ཏུ་སྨྲ་བས་བྱེ་བྲག་སྨྲ་བ་ཞེས་བརྗོད་པའི་ཕྱིར།


དང་པོ། གཞིའི་འདོད་ཚུལ་བཤད་པ།


བཞི་པ་འདོད་ཚུལ་ལ། གཞིའི་འདོད་ཚུལ། ལམ་གྱི་འདོད་ཚུལ། འབྲས་བུའི་འདོད་ཚུལ་ལོ། །ཞེས་གཞི་ལམ་འབྲས་གསུམ་དུ་ཕྱེ་བ་འདི་ཧ་ཅང་གི་གནད་འགག་ཆེན་པོ་རེད། གཞིའི་གནས་ཚུལ་དེར་འགྱུར་བ་འགྲོ་རྒྱུ་ཡོད་པ་ཞིག་དང༌། འགྱུར་བ་གཏོང་རྒྱུ་ཡོད་པའི་གནས་ཚུལ་ཡོད་པས་ན། འགྱུར་བ་འགྲོ་བཞིན་པའི་གནས་སྐབས་ཀྱི་འགྱུར་བ་གཏོང་རྒྱུ་དང༌། འགྱུར་བ་ཐེབས་པའི་གནས་སྐབས་ཀྱི་ལམ་གྱི་འདོད་ཚུལ་དང༌། དེ་ལ་བརྟེན་ནས་འགྱུར་བ་མཐར་ཐུག་པ་ཡོང་བ་ཞིག་ཡོང་གི་ཡོད་སྟབས། འབྲས་བུའི་འདོད་ཚུལ་ཞེས་གསུམ་གསུངས་པ་ནི་གནད་འགག་ཆེན་པོ་འདུག
ངས་ནམ་རྒྱུན་འདི་ལྟར་ཤོད་ཀྱི་ཡོད། སངས་རྒྱས་པའི་གཞུང་ནས་གཞི་ལམ་འབྲས་གསུམ་ཞེས་ཤོད་ཀྱི་ཡོད་པས་ན། ད་ལྟ་ཚན་རིག་པ་དང་འབྲེལ་བ་ཡོང་བ་འདི་ལམ་དང་འབྲས་བུའི་གནས་ཚུལ་གྱི་ཐོག་ནས་ཚན་རིག་པ་དང་འབྲེལ་བ་ཡོང་གི་མེད་ལ་འབྲེལ་བ་ཡོང་དོན་ཡང་མེད། ལམ་གྱི་དམིགས་པ་ཕྲ་བའི་མི་རྟག་པ་ལྟ་བུ་སླེབས་ཡོང་གི་ཡོད། དེ་ནི་གཞིའི་གནས་ཚུལ་ཆགས་ཀྱི་ཡོད། དེས་ན་གཞིའི་རྣམ་གཞག་འདིའི་ཐོག་ནས་ཚན་རིག་པ་དང་འབྲེལ་བ་ཡོང་གི་ཡོད། གཞིའི་རྣམ་གཞག་དེ་ལའང༌། མཐོང་བ་མངོན་གྱུར་དང༌། ཅུང་ཟད་ལྐོག་གྱུར། ཤིན་ཏུ་ལྐོག་གྱུར་བཅས་ཡོད་པའི་ནང་ནས་གཙོ་བོ་མཐོང་བ་མངོན་གྱུར་དང༌། ཕྲ་བའི་མི་རྟག་པ་ལ་སོགས་པའི་ཅུང་ཟད་ལྐོག་གྱུར་བཅས་གཞི་དེ་དག་གི་ནང་ནས་ཚན་རིག་པ་དང་འབྲེལ་བ་ཡོང་བ་ཡིན།
དང་པོ་ལ་གཉིས། ཡུལ་གྱི་འདོད་ཚུལ། ཡུལ་ཅན་གྱི་འདོད་ཚུལ་ལོ། །ཞེས་སྤྱིར་གཞིའི་གནས་ཚུལ་དབྱེ་བ་ཕྱེ་ལུགས་འདྲ་མིན་ཡོད་ནའང༌། ཡུལ་དང་ཡུལ་ཅན་ཞེས་དབྱེ་བ་ཕྱེ་བ་འདིར་གནད་འགག་ཅིག་ཡོད་ཅིང༌། ལམ་བཤད་པ་དེ་དག་ནི་གཙོ་བོ་ཡུལ་ཅན་བཤད་པའི་སྟེང་ནས་ལམ་བཤད་དགོས་ཤིང༌། ཡུལ་ཅན་དང་འབྲས་བུ་མཐར་ཐུག་སྟེ། ཡུལ་ཅན་གྱི་སྟེང་གི་འགྱུར་བ་བཏང་སྟེ། དེ་ལ་བརྟེན་ནས་ལམ་དང་འབྲས་བུའི་གནས་ཚུལ་དེ་དག་གཙོ་བོ་དེའི་ཐོག་ནས་བཤད་དགོས་པ་ཡིན་སྟབས། ཕལ་ཆེར་ཡུལ་དང་ཡུལ་ཅན་ཞེས་དབྱེ་བ་བཅས་ཀྱི་ཐོག་བསམ་བློ་གཏོང་རྒྱུ་མེད་དམ་སྙམ།
དང་པོ་ཡུལ་གྱི་འདོད་ཚུལ་ནི། ལུགས་འདིས་ཤེས་བྱ་ཐམས་ཅད་གཞི་ལྔར་འདུས་པར་འདོད་དེ། སྣང་བ་གཟུགས་ཀྱི་གཞི། གཙོ་བོ་སེམས་ཀྱི་གཞི། འཁོར་སེམས་འབྱུང་གི་གཞི། ལྡན་པ་མ་ཡིན་པའི་འདུ་བྱེད་ཀྱི་གཞི། འདུས་མ་བྱས་ཀྱི་གཞི་རྣམས་སོ། །གཞི་ལྔ་པོ་དེ་དག་ཀྱང་དངོས་པོར་འདོད་དེ། ཞེས་ཡོད་པ་ཞིག་ཡིན་ཕྱིན་ཆད་ལ་དོན་བྱེད་པའམ་རང་རང་གི་དོན་བྱེད་ནུས་པའི་རང་བཞིན་རྗེན་པ་ལྟ་བུ་ཞིག་ཡོད་དགོས་པས། དོན་བྱེད་ནུས་པ་དངོས་པོའི་མཚན་ཉིད། ཡོད་པ། ཤེས་བྱ། དངོས་པོ་རྣམས་དོན་གཅིག འདུས་མ་བྱས་ཀྱི་ཆོས་རྣམས་རྟག་པའི་དངོས་པོ་དང༌། ཞེས་པ་འདི་ཡང་ཕལ་ཆེར་རྟག་ཏུ་གནས་མཁན་གྱི་རྟག་པ་ལྟ་བུ་ཞིག་ལ་གོ་དགོས་ཀྱི་མེད་དམ་སྙམ། གཟུགས་ཤེས་ལྡན་མིན་འདུ་བྱེད་གསུམ་མི་རྟག་པའི་དངོས་པོར་འདོད་དོ། །དངོས་པོ་ལ་རྫས་གྲུབ་ཀྱིས་ཁྱབ་ཀྱང་རྫས་ཡོད་ཀྱིས་མ་ཁྱབ་སྟེ། དོན་དམ་བདེན་པ་དང༌། རྫས་ཡོད་དོན་གཅིག ཅེས་རྫས་གྲུབ་དང་རྫས་ཡོད་ཅེས་གྲུབ་པ་དང་ཡོད་པ་གཉིས་པོ་སྤྱིར་ཚིག་དེ་གཅིག་པ་ལྟ་བུ་ཆགས་ཀྱི་ཡོད་ཀྱང༌། ད་ལྟ་རྫས་ཞེས་པའི་ཚིག་དང་འབྲེལ་ནས་ཡོང་སྐབས། གོ་བ་ལྷག་པོ་མི་འདྲ་བ་བཀྲལ་བའི་དགོངས་པ་བཞེས་ཏེ། རྫས་གྲུབ་དང་རྫས་ཡོད་ལ་ཁྱད་པར་ཕྱེ་ཞིང༌། དོན་དམ་བདེན་པ་དང་རྫས་ཡོད་དོན་གཅིག ཀུན་རྫོབ་བདེན་པ་དང༌། བཏགས་ཡོད་དོན་གཅིག་ཏུ་འདོད་པའི་ཕྱིར། ཞེས་བཏགས་ཡོད་དེ་རྫས་གྲུབ་ཡིན་ཡང་རྫས་ཡོད་མིན་ཞེས་གསུངས་པ་རེད། དེ་ལ་དབྱེ་ན། བདེན་པ་གཉིས་སུ་དབྱེ་བ་དང༌། ཟག་བཅས་ཟག་མེད་གཉིས་སུ་དབྱེ་བ་དང༌། འཕྲོས་དོན་གཞན་བསྟན་པའོ།།
བདེན་གཉིས་བཤད་པ་ནི། ཕྱི་པ་ཚོས་ཀྱང་བདེན་གཉིས་བཤད་ཀྱི་ཡོད་ལ། ནང་པའི་གྲུབ་མཐའ་ཡོངས་རྫོགས་ཀྱིས་བདེན་པ་གཉིས་ཀྱི་རྣམ་གཞག་དེ་གསུང་གི་ཡོད། བདེན་པ་གཉིས་ཀྱི་རྣམ་གཞག་གསུངས་པ་ནི། སྣང་ཚུལ་དང་གནས་ཚུལ་གྱི་ཐོག་ནས་ཕྲན་བུ་བཤད་ཆོག་གི་མེད་དམ་སྙམ། དེ་ལ༑ དང་པོ་ནི། བཅོམ་པའང་བློས་ཆ་ཤས་སོ་སོར་བསལ་བ་ན་རང་འཛིན་གྱི་བློ་འདོར་དུ་རུང་བའི་ཆོས་སུ་དམིགས་པ་དེ། ཀུན་རྫོབ་བདེན་པའི་མཚན་ཉིད། མཚན་གཞི་ནི། རྫ་བུམ་དང་ཕྲེང་བ་ལྟ་བུ་ཡིན་ཏེ། རྫ་བུམ་ཐོ་བས་བཅོམ་པ་ན་རྫ་བུམ་དུ་འཛིན་པའི་བློ་འདོར་བའི་ཕྱིར་དང༌། ཕྲེང་བ་ཞེས་པ་ནི། ཕྲེང་རྡོག་མང་པོ་ཕྲེང་ཐག་ལ་བརྒྱུས་པ་ཞིག་ལ་ཕྲེང་བ་ཞེས་པའི་ཐ་སྙད་བཞག་པས་ན། ཕྲེང་བའི་རྡོག་པོ་སོ་སོར་བསལ་བ་ན་ཕྲེང་བར་འཛིན་པའི་བློ་འདོར་བའི་ཕྱིར།
ཡང༌། བཅོམ་པའམ་བློས་ཆ་ཤས་སོ་སོར་བསལ་བ་ན་རང་འཛིན་གྱི་བློ་འདོར་དུ་མི་རུང་བའི་ཆོས་སུ་དམིགས་པ་དེ། དོན་དམ་བདེན་པའི་མཚན་ཉིད། མཚན་གཞི་ནི། རྡུལ་ཕྲན་ཕྱོགས་ཀྱི་ཆ་མེད་དང༌། ཤེས་པ་སྐད་ཅིག་ཆ་མེད་དང༌། འདུས་མ་བྱས་ཀྱི་ནམ་མཁའ་ལྟ་བུ་ཡིན་ཏེ། མཛོད་ལས།
གང་ལ་བཅོམ་དང་བློ་ཡིས་གཞན། །
བསལ་ན་དེ་བློ་མི་འཇུག་པ། །
བུམ་ཆུ་བཞིན་དུ་ཀུན་རྫོབ་ཏུ། །
ཡོད་དེ་དོན་དམ་ཡོད་གཞན་ནོ། །
ཞེས་གསུངས་པའི་ཕྱིར། རྡུལ་ཕྲན་ཕྱོགས་ཀྱི་ཆ་མེད་དང༌། ཤེས་པ་སྐད་ཅིག་ཆ་མེད་ལ་ཆ་བཞག་ན། དེ་ནི་དེ་ནས་ཕར་བསལ་རྒྱུ་མེད་པར་ཆ་ཕྲ་ཤོས་ཆགས་ཡོད། དེ་ནས་ཕར་བསལ་བ་ཡིན་ན། རང་འཛིན་གྱི་བློའམ་ཤེས་པ་དང་རྫས་ཀྱི་རང་བཞིན་དེ་ཉིད་བརླག་འགྲོ་བ་ཞིག་ཆགས་ཀྱི་ཡོད། དེ་ཇི་སྲིད་གནས་པའི་བར་དུ་ནམ་དུ་ཡང་དེ་གཟུགས་ཕྲ་ཤོས་དེ་རེད་བསམ་པའི་རང་འཛིན་གྱི་བློ་དེ་མི་འདོར་ཞིང༌། བུམ་པ་ལྟ་བུ་རགས་པ་ཞིག་ཡིན་སྟབས། དེ་བཅོམ་པའམ་བློས་བསལ་ན་རང་འཛིན་གྱི་བློ་དོར་གྱི་ཡོད་ཅིང༌། རྡུལ་ཕྲན་ཕྱོགས་ཀྱི་ཆ་མེད་དང༌། ཤེས་པ་སྐད་ཅིག་ཆ་མེད་ཅེས་པ་དེ་དག་རང་འཛིན་གྱི་བློ་དེ་མི་དོར་བས་དོན་དམ་བདེན་པ་རེད་ཅེས་གསུངས་པ་རེད།
དེས་ན་ཀུན་རྫོབ་བདེན་པ་རྣམས་དོན་དམ་དུ་མ་གྲུབ་ཀྱང་བདེན་གྲུབ་ཏུ་འདོད་དེ། ལུགས་འདིས་དངོས་པོ་ལ་བདེན་གྲུབ་ཀྱིས་ཁྱབ་པ་ཁས་ལེན་པའི་ཕྱིར། གཉིས་པ་ཟག་བཅས་དང་ཟག་མེད་གཉིས་སུ་ཕྱེ་བ་ནི། དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་རྒྱས་སུ་རུང་བའི་ཆོས་དེ། ཟག་བཅས་ཀྱི་མཚན་ཉིད། མཚན་གཞི་ནི། ཕུང་པོ་ལྔ་ལྟ་བུའོ། །དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་རྒྱས་སུ་མི་རུང་བའི་ཆོས་དེ། ཟག་མེད་ཀྱི་མཚན་ཉིད། མཚན་གཞི་ནི་ལམ་བདེན་དང༌། འདུས་མ་བྱས་ལྟ་བུ་ཡིན་ཏེ། ཞེས་གསུངས་ཤིང༌། སྤྱིར་ཟག་བཅས་དང་ཟག་མེད་ཀྱི་དོན་འཇོག་ཚུལ་མི་འདྲ་བ་ཡོང་གི་ཡོད་ལ། འདིར་ཤེས་བྱ་ཐམས་ཅད་ཟག་བཅས་དང་ཟག་མེད་གཉིས་སུ་བསྡུ་བའི་དབང་དུ་བྱས་ནས་ཟག་བཅས་དང་ཟག་མེད་གསུངས་པ་ཡིན།
མཛོད་ལས། ལམ་མ་གཏོགས་པའི་འདུས་བྱས་རྣམས། །
ཟག་བཅས་ཞེས་དང༌། ཟག་མེད་ལམ་གྱི་བདེན་པ་དང༌། །འདུས་མ་བྱས་རྣམས་གསུམ་ཡང་སྟེ། །ཞེས་གསུངས་པའི་ཕྱིར། ཟག་བཅས་ལ་སྤང་བྱས་ཁྱབ་སྟེ། ཚོགས་སྦྱོར་གཉིས་སྤང་བྱ་ཡིན་པའི་ཕྱིར། མཐོང་ལམ་ནི་ཟག་མེད་ཁོ་ན་དང༌། ཞེས། མཛོད་ལས།
དེ་ལ་སྐད་ཅིག་བཅོ་ལྔ་ནི། །
མ་མཐོང་མཐོང་ཕྱིར་མཐོང་བའི་ལམ། །
ཞེས་སྐད་ཅིག་བཅོ་ལྔ་དེ་ཁོ་ན་མཐོང་ལམ་དུ་འཇོག་པ་དང༌། སྐད་ཅིག་བཅུ་དྲུག་པ་དེ་སྒོམ་ལམ་དུ་བཞག་པ་ཡིན་ན། མཐོང་ལམ་མཉམ་གཞག་ཁོ་ན་ཞེས་པས་ཟག་མེད་ཁོ་ན་དང༌། སྒོམ་ལམ་དང་མི་སློབ་ལམ་གཉིས་པོ་རེ་རེ་ལ་ཟག་བཅས་དང༌། ཟག་མེད་ཀྱི་ལམ་གཉིས་གཉིས་ཡོད་དོ༑ ༑ཞེས་མཉམ་གཞག་ཐུན་གཅིག་འགྲོ་ཡི་མེད་དམ། མ་གཞི་བཞུགས་འབྲས་དེ་དག་ཤོད་ཀྱི་ཡོད་པས་ན། སྒོམ་ལམ་དང་མི་སློབ་ལམ་གཉིས་ལ་མཉམ་རྗེས་གཉིས་ཡོང་གི་ཡོད་སྟབས། ཟག་བཅས་དང་ཟག་མེད་ཀྱི་ལམ་གཉིས་གཉིས་ཡོད་ཅེས་གསུངས་སོ།།
འཕགས་ལམ་ཡིན་ན་ཟག་མེད་ཡིན་པས་ཁྱབ་ཀྱང༌། འཕགས་རྒྱུད་ཀྱི་ལམ་ལ་ཟག་མེད་ཡིན་པས་མ་ཁྱབ་སྟེ། སྒོམ་ལམ་པའི་རྒྱུད་ཀྱི་ཞི་རགས་རྣམ་ཅན་དུ་གྱུར་པའི་ལམ་དེ་ཟག་བཅས་ཡིན་པའི་ཕྱིར།
གསུམ་པ་འཕྲོས་དོན་གཞན་བསྟན་པ་ནི། དུས་གསུམ་རྫས་སུ་འདོད་དེ། བུམ་པ་བུམ་པའི་འདས་པའི་དུས་སུ་ཡང་ཡོད། བུམ་པ་བུམ་པའི་མ་འོངས་པའི་དུས་སུ་ཡང་ཡོད་པར་འདོད་པའི་ཕྱིར། དགག་སྒྲུབ་གཉིས་ཁས་ལེན་ཀྱང༌། མེད་དགག་ནི་ཁས་མི་ལེན་ཏེ། མདོར་ན་དོན་གྱི་ངོ་བོ་ལྟ་བུ་ཞིག་མེད་ན་དགག་བྱ་བཀག་ཙམ་གྱི་མེད་དགག་ཅེས་པ་དེ་བློར་མི་བདེ་བ་ཆགས་ཀྱི་ཡོད། དེས་ན་མེད་དགག་ཁས་མི་ལེན་ཞེས་དང༌། དགག་པ་ཡིན་ན་མ་ཡིན་དགག་ཡིན་པས་ཁྱབ་པར་འདོད་པའི་ཕྱིར། ཁ་ཆེ་བྱེ་བྲག་སྨྲ་བ་རྣམས་མདོ་སྡེ་པ་དང་མཐུན་པར་ལས་འབྲས་ཀྱི་འབྲེལ་བའི་རྟེན་དུ་རྣམ་ཤེས་ཀྱི་རྒྱུན་ཁས་ལེན་ཅིང༌། ལས་འབྲས་ཞེས་པ་ནི། མུ་སྟེགས་པས་རྟག་གཅིག་རང་དབང་བའི་བདག་ཁས་ལེན་པས་ཅུང་ཟད་དྲགས་པ་མེད་དམ། སངས་རྒྱས་པས་ལས་ཀྱི་རྒྱུ་འགགས་ནས། འབྲས་བུ་སྨིན་པའི་བར་དུས་ཡུན་ངེས་མེད་དང༌། སྐབས་རེ་ཡུན་རིང་འགོར་བ་ཡོང་གི་ཡོད་པས་ན། ལས་འགགས་ནས་ལས་དེས་འབྲས་བུ་འབྱིན་པའི་ནུས་པ་ཡོད་པ་དེར་སངས་རྒྱས་པའི་གཞུང་དང༌། ཆོས་པ་རྣམས་ཀྱི་ནང་ནས་བསམ་བློ་ཧ་ཅང་གི་མང་པོ་བཏང་ཡོད།
དེས་ན། ཁ་ཆེ་བྱེ་བྲག་སྨྲ་བ་རྣམས་མདོ་སྡེ་པ་དང་མཐུན་པར་ལས་འབྲས་ཀྱི་འབྲེལ་བའི་རྟེན་དུ་རྣམ་ཤེས་ཀྱི་རྒྱུན་ཁས་ལེན་ཅིང༌། ཡིད་ཀྱི་ཤེས་པ་རྒྱུན་མ་ཆད་པར་ཡོང་གི་ཡོད་པས་དེ་ནི་བག་ཆགས་འཇོག་ས་དང༌། བག་ཆགས་བསྒོ་གཞི་དེ་ཡིན། དེ་མ་གཏོགས་པའི་བྱེ་བྲག་སྨྲ་བ་རྣམས་ལས་འབྲས་ཀྱི་འབྲེལ་བའི་རྟེན་དུ་ཐོབ་པ་དང༌། ཞེས་བྱེ་བྲག་སྨྲ་བའི་རྟོག་བཏགས་ཡིན་ཏེ། བྱེ་བྲག་སྨྲ་བ་རང་གིས་ཐོབ་པ་ཞེས་ལྡན་མིན་འདུ་བྱེད་བཅུ་བཞི་ཙམ་བཤད་པའི་ནང་དུ་ཐོབ་པ་ཞེས་ཤོད་ཀྱི་ཡོད་པས་དེ་གསུང་གི་ཡོད།
ཡང༌། བུ་ལོན་གྱི་དཔང་རྒྱ་དང་འདྲ་བའི་ཆུད་མི་ཟ་བ་ཞེས་ལྡན་མིན་འདུ་བྱེད་དུ་གྱུར་པ་ཞིག་ཁས་ལེན་ལ། ཐལ་འགྱུར་བ་དང༌། འདི་གཉིས་ཀའི་ལུགས་ལ་ལུས་ངག་གི་ལས་གཟུགས་ཅན་དུ་འདོད་དོ། །ཞེས་ལས་ལ་སེམས་བྱུང་སེམས་པ་ཁོ་ན་ཡིན་མི་དགོས་པར་གཟུགས་ཅན་ཡོད་ཅེས་གསུངས་པ་རེད། འདུས་བྱས་ལ་མི་རྟག་པས་ཁྱབ་ཀྱང༌། སྐད་ཅིག་རེ་རེ་ནས་འཇིག་པས་མ་ཁྱབ་སྟེ། སྐྱེས་ཟིན་པའི་འོག་ཏུ་གནས་པའི་བྱ་བ་དང༌། ཞེས་གོང་དུ་ཞུས་ཟིན་པ་ལྟར་མཚན་ཉིད་སྐྱེ་སོགས་བཞི་དང༌། དེ་རེ་རེ་ལའང་སྐྱེ་བའི་སྐྱེ་བ་སོགས་བཞི་བཞི་བྱས་ཏེ་རྙོག་དྲ་ཚ་པོ་ཞིག་འདུག དེའི་འོག་ཏུ་འཇིག་པའི་བྱ་བ་འཇུག་པར་འདོད་པའི་ཕྱིར།
གཉིས་པ་ཡུལ་ཅན་གྱི་འདོད་ཚུལ་ལ། གང་ཟག ཤེས་པ༑ རྗོད་བྱེད་ཀྱི་སྒྲ་དང་གསུམ། དང་པོ་ནི། གདགས་གཞི་ཕུང་པོ་ལྔའི་ཚོགས་ཙམ་གང་ཟག་གི་མཚན་གཞི། མང་པོས་བཀུར་བ་ཁ་ཅིག་གིས། ཕུང་པོ་ལྔ་ཆར་གང་ཟག་གི་མཚན་གཞི་དང༌། སྲུང་བ་པས། སེམས་གཅིག་པུ་གང་ཟག་གི་མཚན་གཞིར་འདོད་དོ། །ཞེས་སོ༑ ༑ཕྱི་རོལ་པ་ནས་བཟུང་སྟེ་བདེ་སྡུག་མྱོང་མཁན་གྱི་ང་ཞེས་པ་དེ་གང་འདྲ་ཞིག་ཡིན་མིན་ལ་བསམ་བློ་ཧ་ལས་པ་བཏང་ཡོད། ཕུང་པོ་འདོར་ལེན་བྱེད་མཁན་དང༌། སྐྱེ་བ་སྔ་ཕྱི་འདོད་ན་དེ་བས་ཀྱང་ཚེ་སྔོན་མ་བསགས་པའི་ལས་འབྲས་ཚེ་འདི་ལ་མྱོང་བ་ལྟ་བུ་དང༌། ཚེ་འདིར་བསགས་པའི་ལས་ཀྱི་འབྲས་བུ་སྐྱེ་བ་ཕྱི་མར་མྱོང་བ་ལྟ་བུ་ཞིག་ལ་སྔར་བདག་གིས་ལས་བསགས་ཤིང༌། ད་ལྟ་བདག་གིས་འབྲས་བུ་དེ་མྱོང་ཞེས་པ་ཞིག་བཤད་དགོས་པས་ན༑ བདག་ཅེས་པ་དེ་ཕུང་པོ་ལ་ལྟོས་མེད་རང་རྐྱ་བའི་བདག་ཅིག་འདོད་པ་ལྟ་བུ་དང༌། སངས་རྒྱས་པས་ཕུང་པོ་ལས་དོན་གཞན་པའི་བདག་བཤད་པ་ཡིན་ན། ཕུང་པོ་དང་འབྲེལ་མེད་ལྟ་བུ་ཞིག་ཆགས་ཀྱི་ཡོད་ཅིང༌། ཕུང་པོ་རྒན་གཞོན་ལ་བརྟེན་ནས་བདག་རྒན་གཞོན་འཇོག་མི་ཤེས་པ་དང༌། ཕུང་པོར་ཕོ་མོའི་དབྱེ་བ་ཡོད་པ་ལྟར་འདི་དང་འབྲེལ་མེད་ཡིན་ན། བདག་ལ་ཕོ་མོའི་དབྱེ་བ་འཇོག་མི་ཤེས་པ་ལྟ་བུ་ཆགས་ཡོང་གི་ཡོད། མདོར་ན་བདག་ཅེས་པ་དེ་ཕུང་པོ་ལ་བརྟེན་ནས་བཏགས་རྒྱུ་ལས། ཕུང་པོ་ལ་མ་ལྟོས་པའི་བདག་རང་དབང་བ་ཞིག་འཇོག་ཐབས་མེད་པ་ཞིག་ཆགས་ཀྱི་ཡོད།
ཕུང་པོའི་སྟེང་ནས་བདག་ཤོད་སྐབས། ཇི་སྲིད་ཕུང་པོ་ལ་བརྟེན་ནས་བཏགས་ཙམ་གྱི་བཏགས་ཡོད་མིང་རྐྱང་ཙམ་གྱི་ང་ཙམ་ཞེས་པ་ཞིག་འཇོག་མི་ཤེས་པའི་བར་ལ། བདག་གིས་མཚོན་པའི་ཆོས་གང་དང་གང་ཞིག་ཡིན་ཡང༌། ཕར་ངོས་ཡུལ་སྟེང་ནས་གྲུབ་པ་ཞིག་དང༌། གྲུབ་དགོས་པ་རེད་བསམ་པ་ཞིག་གིས་ཐག་བཅད་ནས། ང་ཚོར་སྣང་སྐབས་དོན་སྟེང་ནས་ཡོད་པ་ཞིག་སྣང་གི་ཡོད་ཅིང༌། དེ་ལྟར་སྣང་བ་ལྟར་དུ་དོན་སྟེང་ནས་གྲུབ་པ་ཞིག་འདོད་ཕྱིན་ཆད་ལ། ཆོས་དེ་དང་དེའི་མཚན་གཞི་ཞིག་ཡུལ་གྱི་ངོས་ནས་རྙེད་དགོས་ལ། ཡུལ་སྟེང་ནས་བཞག་དགོས་པ་རེད། རྩ་བ་གང་ཟག་ཕུང་པོ་ལས་དོན་གཞན་དུ་མེད་པར་ཕུང་པོ་ལ་བརྟེན་ནས་བཞག་ཀྱང༌། གང་ཟག་གི་མཚན་གཞིའམ། གང་ཟག་གི་ངོ་བོ་ཡང་ཏིག་ལྟ་བུ་དེ་ཕུང་པོའི་ནང་ནས་འདི་རེད་ཅེས་པ་ཞིག་རྙེད་དགོས་པ་དང་བཞག་དགོས་པ་ཡིན།
དེས་ན་བདག་གཞི་ཕུང་པོ་ལྔའི་ཚོགས་ཙམ་དེ་གང་ཟག་རེད་ཅེས་བརྗོད་པ་གཅིག་དང༌། ཡང་ཚོགས་པ་ཙམ་མ་ཡིན་པར། ཕུང་པོ་ལྔ་ཆར་གང་ཟག་གི་མཚན་གཞི་འཇོག་པ་དང་གཉིས། དེའི་ཚོགས་ཙམ་ཞེས་པ་དེས་གང་ཞིག་བཅད་ཀྱི་ཡོད་དམ། ཡང་སྡེ་པ་སྲུང་བ་པ་ཞེས་པ་དེས། སེམས་གཅིག་པུ་གང་ཟག་གི་མཚན་གཞིར་འདོད་པ་རེད་ཅེས་གསུངས་སོ། །དེ་ནི་ཧ་ཅང་གི་གནད་འགག་ཆེན་པོ་རེད།
གཉིས་པ་ལ་ཚད་མ་དང༌། ཚད་མིན་གྱི་ཤེས་པ་གཉིས་ལས། དང་པོ་ལ། མངོན་སུམ་གྱི་ཚད་མ་དང༌། རྗེས་སུ་དཔག་པའི་ཚད་མ་གཉིས་ཡོད། དང་པོ་ལ། དབང་པོའི་མངོན་སུམ། ཡིད་ཀྱི་མངོན་སུམ། རྣལ་འབྱོར་མངོན་སུམ་དང་གསུམ་ཡོད་ཀྱང༌། རང་རིག་མངོན་སུམ་ཁས་མི་ལེན་ནོ། །དབང་པོའི་མངོན་སུམ་གྱི་ཚད་མ་ལ་ཤེས་པས་མ་ཁྱབ་སྟེ། མིག་དབང་གཟུགས་ཅན་པ་དེ་བེམ་པོ༑ ལྟ་བ། ཚད་མ་གསུམ་ཀའི་གཞི་མཐུན་ཡིན་པའི་ཕྱིར། དབང་པོའི་ཤེས་པས་ཡུལ་རྣམས་རྣམ་མེད་རྗེན་ཆེར་དུ་གཞལ་ཞིང༌། ཞེས་ཡུལ་གྱི་རྣམ་པ་གཏད་སྟོབས་ཀྱི་རྣམ་པ་དེ་རིག་པ་མིན་པར། ཡུལ་དེ་ཉིད་རང་མཚན་པ་རྗེན་པར་མཐོང་བ་ཞིག་ཤོད་ཀྱི་ཡོད། དེང་སྐབས་ཚན་རིག་པ་ཚོས་ཀྱང་ཡུལ་གྱི་རྣམ་པ་གཏད་ནས་ཕལ་ཆེར་ཤེས་པ་རྣམ་བཅས་དེ་མཐུན་པོ་རེད་འདུག རྣམ་མེད་རྗེན་ཆེར་དུ་གཞལ་ཞིང་ཞེས་པ་ནི་བྱེ་བྲག་སྨྲ་བ་རང་ཉིད་ཀྱི་འདོད་པ་ཆགས་ཀྱི་ཡོད།
རྟེན་བཅས་ཀྱི་མིག་གི་དབང་པོ་གཟུགས་ཅན་པས་ཀྱང་གཟུགས་མཐོང་བར་འདོད་དེ། གལ་ཏེ་རྣམ་ཤེས་ཁོ་ནས་མཐོང་ན་རྩིག་པ་ལ་སོགས་པས་བར་དུ་ཆོད་པའི་གཟུགས་ཀྱང་མཐོང་བར་འགྱུར་རོ་ཟེར་ཞིང༌། ཞེས་པ་ནི་གྲུབ་མཐའ་གོང་འོག་ཚང་མས་དབང་པོའི་ཤེས་པ་ཞེས་པ་ནི། མིག་དབང་སོ་སོར་བརྟེན་མཁན་གྱི་ཤེས་པ་རེ་རེ་ཡོད་པ་ཞིག་ཤོད་ཀྱི་ཡོད། དེ་ནི་ང་ཚོའི་རྙོག་དྲ་ཞིག་ཡིན་པས་བསམ་བློ་ངེས་པར་གཏོང་དགོས་པ་ཞིག་རེད། ད་ལྟ་དངོས་སུ་ཀླད་པར་བརྟག་དཔྱད་བྱེད་སྐབས། མིག་གི་དབང་པོ་ལ་སོགས་པ་དེ་དག་ཡུལ་དེ་དང་དེ་བརྒྱུད་སའི་སྒོ་ལྟ་བུ་བྱེད་པ་ལས། ཡུལ་དེ་རིག་མཁན་དེ་ཀླད་པའི་ནང་དུ་མ་གཏོགས་མིག་གི་དབང་པོའི་སྟེང་དུ་ཕལ་ཆེར་མེད། ང་ཚོས་ཕལ་ཆེར་ནམ་རྒྱུན་བློ་ལ་ཤར་སྟངས་ལྟར་རྩིས་ན། དབང་པོའི་ཤེས་པ་དེ་དག་དབང་ལྡན་དེ་གའི་སྟེང་དུ་དབང་ལྡན་གྱི་ཁོག་པ་ཞིག་དང༌། དབང་པོ་དེའི་སྟེང་དུ་ཤེས་པ་དེ་དག་ཡོད་པ་ཞིག་བསམ་གྱི་ཡོད། དེ་ཡང་བསམ་བློ་གཏོང་དགོས་པ་ཞིག་རེད་འདུག
ཁ་སང་ཞུས་པ་ལྟར་དེ་ནི་ཚན་རིག་པ་དང་འགྲན་རྩོད་ལྟ་བུ་སླེབས་ཀྱི་ཡོད་པས་ང་ཚོས་བསམ་བློ་ངེས་པར་གཏོང་དགོས་པ་ཆགས་ཀྱི་ཡོད། སེམས་དང་སེམས་བྱུང་ཉིས་རྫས་ཐ་དད་དུ་འདོད་དོ། །དབང་པོས་ཀྱང་མཐོང་ཞེས་པ་ནི། དེང་ཚན་རིག་པ་ལྟར་ན་ཡུལ་རིག་པ་དེ་དག་ཀླད་པས་རིག་པ་རེད། དེས་ན་དབང་པོས་མཐོང་བ་ལྟ་བུ་ཞིག་རེད། ང་ཚོས་བཤད་པ་ལྟར་ན་དབང་པོ་དེས་མི་རིག་པར་དབང་པོ་དེས་རྟེན་བྱས་པའི་བརྟེན་པ་རྣམ་པར་ཤེས་པ་དེས་རིག་པ་ལྟ་བུ་ཞིག་རེད། གོང་ཞུས་ལྟར་རྣམ་པར་ཤེས་པ་ཞེས་པ་ཞིག་ཟུར་དུ་ཁས་མ་བླང་ན། ཀླད་རྩ་ཁོ་ནའི་ཐོག་ནས་འགྲེལ་བཤད་རྒྱབ་རྒྱུ་ཧ་ཅང་ཁག་པོ་རེད། དེ་ནི་གནད་འགག་དེ་ཙམ་ཆེ་བ་མི་འདུག
མདོར་ན་དབང་པོའི་ཤེས་པ་དེ། དབང་པོ་དེར་བརྟེན་མཁན་གྱི་ཤེས་པ་རང་མཚན་ལྟ་བུ་དེས་ཡུལ་རིག་ཙམ་རེ་བྱས་ཏེ། དེའི་རྗེས་སུ་འབྲངས་པའམ་རྗེས་སུ་སླེབས་པའི་ཡིད་བློས་བཟང་ངན་དུ་འདུ་ཤེས་པ་དེ་དག་སླེབས་པ་རེད། དེ་ཡང་ང་ཚོས་ཅུང་ཟད་བསམ་བློ་གཏོང་དགོས་པ་ཞིག་རེད་འདུག སེམས་དང་སེམས་བྱུང་ང་ཚོས་ཡིན་ཤག་བྱས་པས་ཏོག་ཙམ་མ་འགྲིགས་པ་ལྟ་བུ་ཞིག་རེད། བསམ་བློ་མང་པོ་གཏོང་དགོས་པ་ཞིག་རེད།
གསུམ་པ་ནི། སྤྱིར་སྒྲ་ཙམ་ལ་དབྱེ་ན། ཟིན་པའི་སྒྲ་དང་མ་ཟིན་པའི་སྒྲ་གཉིས་ཡོད། དང་པོ་ནི། སྐྱེས་བུའི་ངག་ཏུ་གྱུར་པའི་སྒྲ་ལྟ་བུ། གཉིས་པ་ནི་ཆུ་སྒྲ་ལྟ་བུ། ཟིན་མ་ཟིན་རེ་རེ་ལ་ཡང་སེམས་ཅན་དུ་སྟོན་མི་སྟོན་གཉིས་གཉིས་ཡོད། སེམས་ཅན་དུ་སྟོན་པའི་སྒྲ་དང༌། ངག་གི་རྣམ་པར་རིག་བྱེད་ཀྱི་སྒྲ་དང༌། རྗོད་བྱེད་ཀྱི་སྒྲ་གསུམ་དོན་གཅིག སེམས་ཅན་དུ་མི་སྟོན་པའི་སྒྲ་དང༌། ངག་གི་རྣམ་པར་རིག་བྱེད་མ་ཡིན་པའི་སྒྲ་དང༌། རྗོད་བྱེད་ཀྱི་སྒྲ་མ་ཡིན་པའི་སྒྲ་གསུམ་དོན་གཅིག བཀའ་དང་བསྟན་བཅོས་གཉིས་ཀྱང་མིང་ཚིག་ཡི་གེ་འདུས་པའི་བདག་ཉིད་སྒྲ་སྤྱི་ལྡན་མིན་འདུ་བྱེད་དུ་ཁས་ལེན་པས། ཞེས་མིང་ཚིག་ཡི་གེ་འདུས་པའམ། མིང་ཚིག་ཡི་གེ་ཚོགས་པ་ལ་བསམ་བློ་བཏང་ན་དེ་ནི་བཏགས་ཡོད་ལ་བཞག་སྟེ་ལྡན་མིན་འདུ་བྱེད་དུ་བཞག་པ་རེད། ལུགས་འདི་ལ་བེམ་པོ་དང་ལྡན་མིན་འདུ་བྱེད་མི་འགལ་ལམ་སྙམ་མོ། །ཞེས་གསུངས་སོ། །མཛོད་ལས།
ཆོས་ཀྱི་ཕུང་པོ་བརྒྱད་ཁྲི་དག །
གང་རྣམས་ཐུབ་པས་གསུངས་དེ་དག །
ཚིག་གམ་མིང་ཡིན་དེ་དག་ནི། །
གཟུགས་དང་འདུ་བྱེད་དག་ཏུ་འདུས། །
ཞེས་གསུངས་པ་ལྟར། མིང་ཚིག་འདུས་པ་ལ་བསམ་བློ་གཏང་ན།
ལྡན་མིན་འདུ་བྱེད་དང༌། མིང་ཚིག་སོ་སོར་བསམ་བློ་བཏང་ན་གཟུགས་སམ་རྗོད་བྱེད་ཀྱི་སྒྲ་ལ་འགྲོ་ཡི་མེད་དམ་སྙམ།


གཉིས་པ། ལམ་གྱི་འདོད་ཚུལ་བཤད་པ།
གཉིས་པ་ལམ་གྱི་རྣམ་གཞག་བཤད་པ་ལ། ལམ་གྱི་དམིགས་པ༑ ལམ་གྱི་སྤང་བྱ། ལམ་གྱི་རང་བཞིན་བཤད་པའོ། །དང་པོ་ནི༑ བདེན་བཞིའི་ཁྱད་ཆོས་མི་རྟག་སོགས་བཅུ་དྲུག་ཡིན་ལ། བདག་མེད་ཕྲ་མོ་དང་གང་ཟག་གི་བདག་མེད་ཕྲ་མོ་དོན་གཅིག་ཏུ་འདོད་ཅིང༌། ཞེས་གང་ཟག་གི་བདག་མེད་དེ་ལས་གཞན་པའི་བདག་མེད་མི་འདོད་པ་རེད། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་གང་ཟག་གི་བདག་མེད་ཕྲ་མོར་ཁས་ལེན་ནོ། །སྡེ་པ་བཅོ་བརྒྱད་ཀྱི་ནང་ནས་མང་བཀུར་སྡེ་ལྔས་རང་རྐྱ་ཐུབ་པའི་རྫས་ཡོད་ཀྱིས་སྟོང་པའི་གང་ཟག་གི་བདག་མེད་ཕྲ་མོར་མི་འདོད་དེ། དེས་རང་རྐྱ་ཐུབ་པའི་རྫས་ཡོད་ཀྱི་བདག་ཡོད་པར་ཁས་ལེན་པའི་ཕྱིར། ཆོས་ཀྱི་བདག་མེད་ཕྲ་རགས་ཀྱི་རྣམ་གཞག་ཁས་མི་ལེན་ཏེ་གཞི་གྲུབ་ན་ཆོས་བདག་ཡིན་པས་ཁྱབ་པ་ཁས་ལེན་པའི་ཕྱིར། ཞེས་བདེན་བཞི་མི་རྟག་སོགས་བཅུ་དྲུག་གི་ནང་གི་མི་རྟག་པ་དང༌། སྡུག་བསྔལ་དེ་དག་སྨིན་བྱེད་དང༌། སྟོང་དང་བདག་མེད་གཉིས་པོ་དེ་གྲོལ་བྱེད་རེད་ཅེས་གསུངས་པ་རེད། དེ་ཡང་རྣམ་འགྲེལ་ལས།
སྟོང་ཉིད་ལྟ་བས་གྲོལ་བར་འགྱུར། །སྒོམ་པ་ལྷག་མ་དེ་དོན་ཡིན། །
ཞེས་གསུངས་པ་དེ་ལྟར་ཡིན། ཚད་མ་དང་ཚད་མིན་གྱི་ཤེས་པ་གཉིས་ཀྱི་དབྱེ་བ་ཕྱེ་རྒྱུ་ཧ་ཅང་གལ་ཆེན་པོར་བརྩི་ཡི་ཡོད། གོང་དུ་བཀའ་མོལ་བྱུང་བ་ལྟར། མདོར་ན་བློ་བཅོས་པ་ཞེས་པ་དེ་བློ་རང་ཉིད་ཀྱི་ནང་ནས་བཅོས་དགོས་པ་ལས། ཐབས་ཤེས་གཞན་མེད་ཅིང༌། བློ་རང་གི་ནང་ནས་བཅོས་ཞེས་པ་ནི། མ་འཁྲུལ་བའི་བློ་ཞིག་ཡིན་ན་དེ་ནུས་པ་ཆེ་ཞིང༌། འཁྲུལ་བའི་བློ་དེར་རྒྱབ་རྟེན་མེད་པས་འཁྲུལ་བའི་བློ་དང་མ་འཁྲུལ་བའི་བློ་བཅས་ལས། མདོར་ན་སེམས་འགྱུར་བཅོས་གཏོང་རྒྱུ་དེ་ཟག་པ་ཉོན་མོངས་ལ་བཞག་སྟེ༑ དེ་ལྟའི་ཉོན་མོངས་ཞེས་པ་དེ་དག་འཁྲུལ་བའི་བློ་ཞིག་ཆགས་ཀྱི་ཡོད།
དེ་དག་ང་ཚོས་ཞིབ་ཚགས་པོའི་ཐོག་ནས་བསམ་བློ་གཏོང་དགོས་པ་ཞིག་རེད། ཞིབ་ཚགས་པོའི་ཐོག་ནས་བསམ་བློ་བཏང་ཚེ། དཔེར་ན། ཆགས་སྡང་གཉིས་ལ་ཆ་བཞག་ན། རྣམ་རྟོག་གིས་སྒྲོ་བཏགས་ནས་ཡུལ་སྡུག་པར་སྣང་བ་དང༌། ཡུལ་མི་སྡུག་པར་སྣང་བ། དེ་ལ་བརྟེན་ནས་ཡུལ་དང་དུ་ལེན་པ་དང༌། ཡུལ་ལ་རྒྱབ་ཀྱིས་ཕྱོགས་པའི་ཆགས་སྡང་ཞེས་པ་ཞིག་ཡོང་གི་ཡོད། དེར་བརྟེན་དེ་ནི་འཁྲུལ་བའི་བློ་ཆགས་ཡོད་ཅིང༌། དེ་སེལ་བའི་བློ་དེ་དཔེར་ན། མི་སྡུག་པ་མཐོང་བའི་བློ། སྐབས་རེ་དགོས་པའི་དབང་གིས་མོས་བསྒོམས་བྱས་ཏེ་འགྲོ་བ་ཡོད་ཀྱང༌། གཙོ་བོ་ཟག་བཅས་ཐམས་ཅད་སྡུག་བསྔལ་བ་ཞེས་པའི་དཔྱད་པ་ཡག་པོ་ཞིག་བྱས་ཏེ་སྡུག་བསྔལ་བའི་རང་བཞིན་ཡིན་པ་དེ་ཤེས་པའི་ཐོག་ནས་ཆགས་པའི་གཉེན་པོ་བསྟེན་པ་དང༌། བྱམས་པས་ཞེ་སྡང་གི་གཉེན་པོ་བསྟེན་པ་ལྟ་བུ་དང༌། དཔེར་ན། བྱམས་པའི་ཡུལ་དེ་རང་ལ་བྱམས་པར་འོས་པ་རེད། གང་ལགས་ཤེ་ན། སྡུག་བསྔལ་མི་འདོད་པ་དང་བདེ་བ་འདོད་པ་རེད། དེས་ན་བདེ་བ་དང་ལྡན་འདོད་ཀྱི་བྱམས་པ་དེ་རྒྱུ་མཚན་དང་ལྡན་པ་ཞིག་རེད།
དེ་བཞིན་གཞན་ཡང་རང་ལྟར་སྡུག་བསྔལ་མི་འདོད་པ་དང་བདེ་བ་འདོད་པ་ཡིན་པས་ན། གང་འཕོངས་པའི་བདེ་བ་དང་ལྡན་ན་བསམ་པའི་བྱམས་པ་དེ་སྐྱེ་སྐབས། དེ་འོས་ཤིང་རྒྱུ་མཚན་ལྡན་པ་ཞིག་རེད། དེར་བརྟེན་ལྡོག་ཕྱོགས་ཀྱི་སྐྱོན་ཡོད་པའི་བློ་དེ་དག་འཁྲུལ་བའི་བློ་དང༌། དེའི་གཉེན་པོར་མ་འཁྲུལ་བའི་བློ་ཞིག་སྐྱེས་ནས་དེས་སེལ་དགོས་པ་ནི། སངས་རྒྱས་ཀྱི་ཆོས་ཀྱི་འགྲོ་སྟངས་ཀྱི་གཞུང་ཐིག་ལྟ་བུ་དེ་ཡིན། དེར་བརྟེན་ཚད་མ་དང་ཚད་མིན་གྱི་དབྱེ་བ་ཕྱེ་རྒྱུ་དེ་ཧ་ཅང་གི་གལ་ཆེན་པོ་རེད།
ཚད་མའི་གཞུང་དུ་ཚད་འབྲས་ཞེས་པ་ཞིག་བཤད་པ་ལས། བར་དུ་མ་ཆོད་པའི་འབྲས་བུ་ཞེས་པ་ནི། རྙོག་དྲ་ཚ་པོ་ཞིག་ཡིན་ཡང༌། བར་དུ་ཆོད་པའི་འབྲས་བུ་བཤད་པའི་སྐབས། ང་རང་ཚོའི་འདོད་པའི་འཕྲལ་གྱི་བདེ་སྐྱིད་ཡིན་ནའང་ཚད་མའི་འབྲས་བུར་འཇོག་དགོས་པ་ཡིན། མདོར་ན་བློ་མ་འཁྲུལ་ཞིང་དོན་ལ་གང་ཞིག་ཡིན་པའི་གནས་ཚུལ་དེ་ཇི་མ་ཇི་བཞིན་ཤེས་པའི་ཐོག་ནས་ལག་ལེན་མ་ནོར་བ་ཞིག་བྱས་ན། འབྲས་བུ་དེ་འདོད་པ་ལྟར་དུ་ཡོང་ཐུབ་པ་དང༌། གཞན་ཕན་ལྟ་ཅི་སྨོས། བྱ་བ་ངན་པ་གཞན་ལ་སེམས་གནག་ཅིག་བྱེད་དགོས་བྱུང་ནའང༌། སྔོན་ལ་སེམས་གནག་བྱེད་སའི་ཡུལ་དེའི་གནས་སྟངས་ཆ་ཚང་ཡག་པོ་ཞིག་ཤེས་པའི་ཐོག་ནས། ཡུལ་གྱི་གནས་ཚུལ་གང་ཞིག་ཡིན་ཡང་དེ་ཇི་བཞིན་ཤེས་པའི་བློ་ཞིག་གི་ཐོག་ནས་སེམས་གནག་ཅིག་བྱས་ཀྱང་དེ་ནུས་པ་ཐོན་པ་ཞིག་ཡོང་གི་རེད།
ཡུལ་གྱི་དངོས་ཡོད་གནས་ཚུལ་དེ་དག་ཆ་ཚང་མ་རྟོགས་པར་ཧོལ་རྒྱུགས་དང༌། ཡང་ན་རང་གི་ཚོད་དཔག་ལྟ་བུའི་སྟེང་ནས་བྱས་ན། འདོད་པའི་དོན་འགྲུབ་རྒྱུའི་ཚབ་ཏུ་མགོ་ལོག་རྩེད་པ་མང་པོ་ཞིག་ཡོང་གི་ཡོད། དེར་བརྟེན་ང་ཚོས་སློབ་སྦྱོང་གལ་ཆེན་པོར་བརྩི་དགོས་པའི་གནད་འགག་འདི་ལྟར་ཡིན། ང་རང་ཚོ་མི་ཚེ་སྐྱེལ་དགོས་ལ། མི་ཚེ་སྐྱེལ་བར་མི་ཚེ་སྐྱེལ་སྟངས་ཀྱི་འགྲོ་སྟངས་ཇི་ལྟར་ཡིན་པ་དེ་དག་ལ་མ་འཁྲུལ་བའི་བློ་ཞིག་སྐྱེས་དགོས་ཤིང༌། མ་འཁྲུལ་བའི་བློ་དེས་མི་ཚེ་སྐྱེལ་སྟངས་ཀྱི་ཐབས་ཤེས་བྱེད་སྐབས་འདོད་པ་ལྟར་ཡོང་བའི་རེ་བ་བརྒྱབ་དགོས་ལ་རྒྱབ་ཀྱི་ཡོད།
དེས་ན་དེང་སྐབས་འཛམ་གླིང་འདིའི་སློབ་སྦྱོང་གལ་ཆེན་པོ་རེད་བརྗོད་པའི་རྩ་བ་འདི་ལ་ཐུག་གི་ཡོད། ཚད་མའམ་མ་འཁྲུལ་བའི་བློ་ཞིག་གིས་འདོད་དོན་འགྲུབ་དགོས་པ་ལས། རྨོངས་པ་འཁྲུལ་བའི་བློ་ཞིག་གམ། ཡང་ན་དོ་སྣང་རྩ་བ་མེད་པ་དང༌། དོ་སྣང་ཡོད་ཀྱང་དོན་དེར་ཕྱིན་ཅི་ལོག་ཏུ་འཛིན་མཁན་གྱི་འཁྲུལ་བའི་བློ་ཞིག་གིས་འདོད་པའི་དོན་དེ་སྒྲུབ་ཐུབ་ཀྱི་མེད། དེས་ན་འཁྲུལ་བ་དང་མ་འཁྲུལ་བ། ཚད་མ་ཚད་མིན་ཞེས་དབྱེ་བ་ཕྱེ་བ་དེ་རྩ་དོན་གྱི་སྟེང་དུ་སླེབས་ཀྱི་ཡོད། ཁ་སང་བརྗོད་པ་ལྟར་སྒྲོ་འདོགས་ལོག་ལྟ་དང༌། སྐུར་འདེབས་ལོག་ལྟ་སེལ་དགོས་ཞེས་བརྗོད་པ་ནི། སེལ་བྱེད་དེ་བློ་ཡི་སྟེང་ནས་བསམ་བློ་གཏོང་དགོས་པས་ན། ཚད་དང་ཚད་མིན་གྱི་དབྱེ་བ་ཕྱེ་བ་འདི་ཧ་ཅང་གི་གལ་ཆེན་པོ་ཡིན།
དེ་ནས་དེ་ལ་དབྱེ་བ་ཕྱེ་སྐབས། དབང་མངོན་དང༌། ཡིད་མངོན། རྣལ་འབྱོར་མངོན་སུམ་ཞེས་དབྱེ་ཕྱེ་འདུག་ཅིང༌། དེས་རྟོག་མེད་ཀྱི་བློའི་རིགས་གཅིག་དང༌། ཡིད་བློ་ཞེས་བརྗོད་སྐབས་ཡིད་ཀྱི་མངོན་སུམ་བཅས་སྤྱིར་བཏང་དབང་པོའི་ཤེས་པས་ཡུལ་ཐོག་མར་རིག་པ་དང༌། དེ་ལ་སངས་རྒྱས་པའི་གཞུང་ནས་དབང་པོའི་ཤེས་པས་དེ་དང་དེ་འཛིན་པ་ཙམ་ལས། དེ་བཟང་ངན་དུ་རྟོགས་པ་དེ་མེད་ཅིང༌། སྔོན་པོ་འཛིན་གྱིས། སྔོན་པོའོ་སྙམ་དུ་མི་འཛིན་ཞེས་གསུངས་པ་ལྟར་སྔོན་འཛིན་མིག་ཤེས་ལྟ་བུས་སྔོན་པོ་འཛིན་པ་ཙམ་ལས་དེ་བཟང་ངན་དུ་རྟོགས་པ་དང་གཅིག སྔོན་པོའོ་སྙམ་དུ་མི་འཛིན་ཞེས་གསུངས་སྐབས། རྟོག་པས་བྱས་པ་ལྟར་དབང་པོའི་ཤེས་པས་མི་བྱེད་ཅིང༌། ཡུལ་དེ་སྣང་ཙམ་དང་དེ་དང་དེ་བསམ་པ་ཞིག་ལས་མེད། རྙོག་དྲ་བཟོ་མཁན་དེ་ཡིད་བློ་ཡིན་ཞིང༌། དེའི་རྗེས་སུ་སླེབས་པའི་ཡིད་བློ་རྟོག་པས་དེ་ལ་བཟང་ངན་དུ་རྟོགས་པ་དང༌། དེས་རྐྱེན་པས་ཆགས་སྡང་གི་བློ་སྐྱེ་བ་དེ་དག་ཡོང་གི་ཡོད། དེས་ན་རྟོག་པ་རྟོག་མེད་ཀྱི་དབྱེ་བ་ཕྱེ་བ་དེ་ཡང་གལ་ཆེན་པོ་ཆགས་ཀྱི་ཡོད།
རྣལ་འབྱོར་མངོན་སུམ་ཞེས་པ་ནི། བློ་ལ་འཁྲུལ་བའི་བློ་དང་མ་འཁྲུལ་བའི་བློ་གཉིས་པོ་དེ་འཐབ་རྩོད་བྱས་ཏེ་རིམ་བཞིན་དོན་གྱི་ཡིན་ལུགས་ཇི་མ་ཇི་བཞིན་ཤེས་ཤིང༌། ད་ལྟ་ལས་དང་པོ་བའི་སྐབས་སུ་ལྐོག་གྱུར་ཡིན་པའི་དོན་དེ་དག་ཀྱང༌། ཡང་ཡང་བསམ་པའི་མཐར་དོན་དེའི་རྣམ་པ་བློ་ལ་གསལ་སྣང་ཐོན་ཡོང་སྐབས། དེ་ལ་རྣལ་འབྱོར་མངོན་སུམ་ཞེས་གསུང་གི་ཡོད་པ་རེད།
དེ་གསལ་མི་རྟོགས་བློ་འབྲས་ཅན། །
ཞེས་གསུངས་པ་ལྟར། ཡུལ་གྱི་གསལ་སྣང་ཐོན་པ་ཞིག་ལ་རྣལ་འབྱོར་མངོན་སུམ་ཞེས་གོམས་འདྲིས་ལ་བརྟེན་ནས་ཡུལ་དེ་གསལ་བར་སྣང་བའམ། ཡུལ་དེ་གསལ་སྣང་ཐོབ་པའི་བློ་ཞིག་ལ་རྣལ་འབྱོར་མངོན་སུམ་ཞེས་ཟེར་ཞིང༌། བློ་ལ་འགྱུར་བ་གཏོང་བ་ལ། ཚད་མའི་བློའམ་མ་འཁྲུལ་བའི་བློ་ཞིག་གིས་འགྱུར་བ་གཏོང་དགོས་ཤིང༌། འགྱུར་བ་གཏོང་དགོས་ལ་དོར་དགོས་པའི་བློའི་རིགས་ཚང་མ་འཁྲུལ་བའི་བློ་ཡིན་པ་དང༌། དེའི་གཉེན་པོའི་ཕྱོགས་དེ་དག་མ་འཁྲུལ་བའི་བློ་ཡིན་པས་ན། ཚད་མ་དང་ཚད་མིན་གྱི་བློའི་རྣམ་གཞག་དེ་དག་ཤེས་དགོས་པ་དེ་ཧ་ཅང་གི་གལ་ཆེན་པོ་རེད་གསུངས་པ་རེད།
གཉིས་པ་ལམ་གྱི་སྤང་བྱ་ལ། ཉོན་མོངས་ཅན་དང༌། ཉོན་མོངས་ཅན་མ་ཡིན་པའི་མི་ཤེས་པ་གཉིས་ལས། དང་པོས་ནི་གཙོ་བོར་ཐར་པ་ཐོབ་པ་ལ་བར་དུ་གཅོད་པ་སྟེ། མཚན་གཞི་ནི། གང་ཟག་གི་བདག་འཛིན་དང༌། དེའི་དབང་གིས་བྱུང་བའི་དུག་གསུམ་ས་བོན་དང་བཅས་པ་ལྟ་བུའོ། །གཉིས་པས་ནི། ཐམས་ཅད་མཁྱེན་པ་འཐོབ་པ་ལ་གཙོ་བོར་བར་དུ་གཅོད་པ་སྟེ། མཚན་གཞི་ནི། དེ་བཞིན་གཤེགས་པའི་ཆོས་ཟབ་ཅིང་ཕྲ་བ་མི་ཤེས་པའི་ཉོན་མོངས་ཅན་མ་ཡིན་པའི་སྒྲིབ་པ་སོགས་མི་ཤེས་པའི་རྒྱུ་བཞི་ལྟ་བུའོ། །སྒྲིབ་པ་ལ་དེ་གཉིས་ལས་ཤེས་སྒྲིབ་ཅེས་པའི་ཐ་སྙད་ཁས་མི་ལེན་ནོ། །
གསུམ་པ་ལམ་གྱི་རང་བཞིན་ནི། དེ་ཡང་ཐེག་པ་གསུམ་གྱི་ལམ་ལ། ཚོགས་ལམ། སྦྱོར་ལམ། མཐོང་ལམ། སྒོམ་ལམ། མི་སློབ་ལམ་སྟེ་ལམ་ལྔའི་རྣམ་གཞག་ཁས་ལེན་ཀྱང་ས་བཅུའི་ཡེ་ཤེས་མི་འདོད་དོ། །ཤེས་བཟོད་སྐད་ཅིག་མ་བཅུ་དྲུག་གི་སྐད་ཅིག་མ་དང་པོ་བཅོ་ལྔ་ནི་མཐོང་ལམ་དང༌། བཅུ་དྲུག་པ་ལམ་རྗེས་ཤེས་སྒོམ་ལམ་ཡིན་པས། ར་ཟམ་པར་འགྲོ་བ་ལྟར་རིམ་ཅན་ཁོ་ནར་སྐྱེ་བར་འདོད་དོ། །ལམ་བདེན་ལ་ཤེས་པས་མ་ཁྱབ་སྟེ། ཟག་མེད་ཀྱི་ཕུང་པོ་ལྔ་ལམ་བདེན་དུ་འདོད་པའི་ཕྱིར་རོ།།
གསུམ་པ། འབྲས་བུའི་འདོད་ཚུལ་བཤད་པ།


གསུམ་པ་འབྲས་བུའི་རྣམ་གཞག་ནི། ཉན་ཐོས་ཀྱི་རིགས་ཅན་རྣམས་ཀྱིས་མི་རྟག་སོགས་བཅུ་དྲུག་ལ་ཚེ་གསུམ་ལ་སོགས་པའི་བར་དུ་གོམས་པར་བྱས་ནས། ཞེས་མྱུར་ཤོས་སམ་མགྱོགས་མཐར་ཚེ་གསུམ་གྱི་བར་དུ་དགྲ་བཅོམ་པའི་གོ་འཕང་མངོན་དུ་བྱེད་ཐུབ་ཀྱི་རེད་ཅེས་གསུངས་ཤིང༌། མཐར་ཉན་ཐོས་ཀྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས། ཉོན་མོངས་ཅན་གྱི་སྒྲིབ་པ་ཐོབ་པ་ཆད་པའི་ཚུལ་གྱིས་སྤངས་ཏེ་དགྲ་བཅོམ་པའི་འབྲས་བུ་མངོན་དུ་བྱེད་དོ།།
བསེ་རུ་ལྟ་བུའི་རང་རྒྱལ་རྣམས་ཀྱིས་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པར་རྟོགས་པའི་ལྟ་བ་དེ་བསྐལ་ཆེན་བརྒྱ་ལ་སོགས་པའི་བསོད་ནམས་ཀྱི་ཚོགས་དང་མེལ་ཏེ། ཚོགས་ལམ་ཆེན་པོ་མན་ཆད་དུ་ཉམས་སུ་བླངས་ནས་སྦྱོར་ལམ་དྲོད་ནས་མི་སློབ་ལམ་གྱི་བར་སྟན་ཐོག་གཅིག་ལ་མངོན་དུ་བྱེད་དོ། །
དམན་པའི་དགྲ་བཅོམ་པ་ཡང་རང་གི་སྤངས་རྟོགས་ལས་ཉམས་ནས་རྒྱུན་ཞུགས་སུ་འགྱུར་བ་སྲིད་པས་ཉམས་པའི་ཆོས་ཅན་སོགས་ཁས་ལེན་ནོ། །ཉན་ཐོས་ལ་དགེ་འདུན་ཉི་ཤུ་དང༌། ཞུགས་གནས་བརྒྱད་ཀྱི་རྣམ་གཞག་བརྩི་ཡང་ཅིག་ཅར་བ་ཁས་མི་ལེན་ལ། ཞུགས་གནས་བརྒྱད་པོ་གང་རུང་ལ་འཕགས་པས་ཁྱབ་པར་འདོད་དོ༑ ༑ལམ་ལ་རྟེན་གཅིག་ནས་བཟུང་སྟེ། །ཞེས་པ་དེ་མིན།
བྱང་སེམས་རྣམས་ཀྱིས་ཚོགས་ལམ་གྱི་གནས་སྐབས་སུ་བསྐལ་ཆེན་གྲངས་མེད་གསུམ་དུ་ཚོགས་རྫོགས་པར་བྱེད་ཅིང༌། དེ་ནས་བསྐལ་པ་བརྒྱར་མཚན་བཟང་གི་རྒྱུ་བསྒྲུབས་ཏེ་ཞེས་བྱང་ཆུབ་སེམས་དཔའ་ངེས་གནས་ཀྱིས་མཚན་རྣམ་པར་མི་འཇིག་གི་བསྐལ་པ་བརྒྱ་ཡི་བར་དུ་ལས་བསགས་ནས། སྲིད་པ་ཐ་མའི་ཚེ་བྱང་ཆུབ་ཀྱི་ཤིང་དྲུང་དུ་སྲོད་ལ་བདུད་བཞིའི་ནང་གི་ལྷའི་བུའི་བདུད་བཏུལ། གུང་ལ་མཉམ་པར་བཞག་པའི་ཚེ། སྦྱོར་ལམ། མཐོང་ལམ། སྒོམ་ལམ་གསུམ་མངོན་དུ་བྱས་ནས། ཐོ་རངས་སྐྱ་རེངས་ཤར་བ་ཙམ་ན་ཉོན་མོངས་པའི་བདུད་བཅོམ་ཞིང༌། ཉོན་མོངས་ཅན་དང་ཉོན་མོངས་ཅན་མ་ཡིན་པའི་མི་ཤེས་པ་མཐའ་དག་སྤངས་ཏེ། མི་སློབ་ལམ་མངོན་དུ་བྱེད་དོ།།
དེས་ན་སྲོད་ལ་བདུད་བཏུལ་བ་ཡན་ཆད་སོ་སྐྱེའི་གནས་སྐབས་དང༌། བྱང་སེམས་ཀྱི་སྦྱོར་མཐོང་སྒོམ་གསུམ་ལ་མཉམ་གཞག་ཁོ་ནས་ཁྱབ་པར་འདོད་ཅིང༌། མཛད་པ་བཅུ་གཉིས་ཀྱི་དང་པོ་དགུ་བྱང་སེམས་དང༌། ཕྱི་མ་གསུམ་སངས་རྒྱས་ཀྱི་མཛད་པར་ཁས་ལེན་ནོ། །ཆོས་འཁོར་ལ་མཐོང་ལམ་གྱིས་ཁྱབ་པ་དང༌། ལུང་གི་ཆོས་འཁོར་ལ་བདེན་བཞིའི་ཆོས་འཁོར་གྱིས་ཁྱབ་པར་འདོད་དོ༑ ༑མངོན་པ་སྡེ་བདུན་པོ་སངས་རྒྱས་ཀྱིས་གསུངས་པའི་བཀར་ཁས་ལེན་ཅིང༌། བཀའ་ལ་སྒྲ་ཇི་བཞིན་པས་ཁྱབ་བོ། །ཞེས་བཀའ་ལ་དྲང་ངེས་འཇོག་པ་དེ་ལྟར་མེད་པས་བཀའ་ལ་སྒྲ་ཇི་བཞིན་པས་ཁྱབ་པ་ཡིན། ཆོས་ཀྱི་ཕུང་པོ་བརྒྱད་ཁྲི་ལས། བརྒྱད་ཁྲི་བཞི་སྟོང་གི་རྣམ་གཞག་ཁས་མི་ལེན་ཏེ། མཛོད་ལས།
ཆོས་ཀྱི་ཕུང་པོ་བརྒྱད་ཁྲི་དག །
གང་རྣམས་ཐུབ་པས་གསུངས་དེ་དག །
ཅེས་གསུངས་པའི་ཕྱིར། བྱང་སེམས་སྲིད་པ་ཐ་མ་བས་བྱང་ཆུབ་མངོན་དུ་བྱེད་པའི་གནས་ནི་འདོད་ཁམས་ཁོ་ནར་ངེས་པས། འོག་མིན་སྟུག་པ་བཀོད་པ་དང༌། ལོངས་སྐུའི་རྣམ་གཞག་ཁས་མི་ལེན་ལ། དེར་མ་ཟད་རྣམ་མཁྱེན་ཡང་མི་འདོད་དོ། །ཞེས་ཀུན་མཁྱེན་ཞེས་པ་ལྟ་བུ་དང༌། ཤེས་བྱའི་ཆོས་གང་དང་གང་ཞིག་ཡིན་ཡང༌། ཞེ་ས་མ་ཞུས་ན། ཆོས་རེ་རེར་ཐུགས་གཏད་ན་མཁྱེན་ལ། ཐུགས་མ་གཏད་ན་མ་མཁྱེན་པའི་ཆོས་གཅིག་ཀྱང་མེད་པ་དང༌། ཐམས་ཅད་དམ་ཀུན་མཁྱེན་ཅིང༌། རྣམ་པ་ཐམས་ཅད་མཁྱེན་ཞེས་དུས་གཅིག་ལ་ཤེས་བྱ་མཐའ་དག་མཁྱེན་པ་དེ་མེད།
ཐེག་པ་གསུམ་གྱི་དགྲ་བཅོམ་ལ་ལྷག་བཅས་པས་ཁྱབ་སྟེ། ལྷག་མེད་དུ་མྱང་ངན་ལས་འདས་པ་མངོན་དུ་བྱེད་པའི་ཚེ་མར་མེ་ཤི་བ་ལྟར་རིག་པ་རྒྱུན་ཆད་པར་འདོད་པའི་ཕྱིར། དེས་ན་མཐར་ཐུག་ཐེག་པ་གསུམ་དུ་གྲུབ་པར་ཁས་ལེན་ནོ། ། ཁ་ཅིག སྟོན་པ་མྱ་ངན་ལས་འདས་ཚེ་གདུལ་བྱ་འགའ་ཞིག་གི་ངོར་གཟུགས་སྐུའི་བཀོད་པ་བསྡུས་པ་ཙམ་ཡིན་གྱི། དོན་ལ་མྱ་ངན་ལས་འདས་པ་མེད་ཅེས་སྨྲ་བ་ནི་ཉ་དང་ཉུང་མ་བསྲེས་པའོ། །
སངས་རྒྱས་འཕགས་པས། སྡུག་ཀུན་མ་ལུས་པ་སྤངས་ཀྱང༌། དེའི་རྒྱུད་ལ་སྡུག་བདེན་ཡོད་པ་མི་འགལ་ཏེ། སྡུག་བདེན་ལ་དམིགས་པའི་ཉོན་མོངས་མ་ལུས་པར་སྤངས་པ་ན་སྡུག་བདེན་སྤངས་པར་འཇོག་པའི་ཕྱིར། གཟུགས་ཀྱི་སྐུ་ནི་སྔར་བྱང་སེམས་སྦྱོར་ལམ་པའི་ལུས་རྟེན་དང་ཚེ་གཅིག་གིས་བསྡུས་པ་སངས་རྒྱས་དཀོན་མཆོག་མིན་ཡང་སངས་རྒྱས་སུ་ཁས་ལེན་ལ། ཞེས་སངས་རྒྱས་དང༌། ཆོས། དགེ་འདུན་ཞེས་པ་ནི། སངས་རྒྱས་སུ་བྱེད་པའི་བྱེད་ཆོས་དང༌། དགེ་འདུན་དུ་བྱེད་པའི་བྱེད་ཆོས་ཀྱི་ཡེ་ཤེས་དེར་སངས་རྒྱས་དཀོན་མཆོག་དང༌། དགེ་འདུན་དཀོན་མཆོག་བཞག་གི་ཡོད་པ་ལས། གང་ཟག་གམ་ཕུང་པོ་དེར་རྗོད་ཀྱི་མེད་ཅེས་གསུང་གི་ཡོད། སངས་རྒྱས་དཀོན་མཆོག་ནི་དེའི་ཐུགས་རྒྱུད་ཀྱི་ཟད་མི་སྐྱེའི་ཡེ་ཤེས་ལ་འདོད་དོ། །ཞེས་ཉོན་མོངས་ཟད་པ་དང༌། སླར་མི་སྐྱེ་བ་ཞེས་པའི་ཟད་མི་སྐྱེ་ཞེས་པའི་ཡེ་ཤེས་དེ་ཉིད་སངས་རྒྱས་ཡིན།
དེ་བཞིན་དུ་སློབ་པ་འཕགས་པ་རྣམས་ཟག་བཅས་ཡིན་པས་དགེ་འདུན་དཀོན་མཆོག་མིན་ཡང་དགེ་འདུན་ཡིན་ལ། དགེ་འདུན་དཀོན་མཆོག་ནི་དེའི་ཐུགས་རྒྱུད་ཀྱི་ལམ་བདེན་ལ་འདོད་དོ། །ཆོས་དཀོན་མཆོག་ཀྱང་བཞག་ཏུ་ཡོད་དེ། སངས་རྒྱས་དང་ཉན་རང་གཉིས་ཀའི་རྒྱུད་ཀྱི་མྱང་འདས་དང་འགོག་བདེན་དེ་དེ་ཡིན་པའི་ཕྱིར།
སྨྲས་པ།
བདག་བློའི་རྣམ་དཔྱོད་གསེར་གྱི་བུམ་པ་ཡིས། །
བྱེ་སྨྲའི་གཞུང་ལུགས་རོལ་མཚོ་ནས་བླངས་པ། །
ལེགས་བཤད་བདུད་རྩི་གསར་པའི་དགའ་སྟོན་ལ། །
བློ་གསལ་གཞོན་ནུའི་ཚོགས་རྣམས་རོལ་བར་མཛོད། །


མདོ་སྡེ་པ་བཤད་པ།
༈ གཉིས་པ་མདོ་སྡེ་པའི་གྲུབ་མཐའི་རྣམ་གཞག་བཤད་པ་ལ། མཚན་ཉིད། དབྱེ་བ། སྒྲ་བཤད། འདོད་ཚུལ་དང་བཞི། དང་པོ་ནི། རང་རིག་དང་ཕྱི་དོན་གཉིས་ཀ་བདེན་ཞེན་གྱིས་ཁས་ལེན་པའི་ཐེག་དམན་གྱི་གྲུབ་མཐའ་སྨྲ་བའི་གང་ཟག་དེ་མདོ་སྡེ་པའི་མཚན་ཉིད། མདོ་སྡེ་པ་དང་དཔེ་སྟོན་པ་གཉིས་དོན་གཅིག གཉིས་པ་ནི། དེ་ལ་དབྱེ་ན་ལུང་གི་རྗེས་འབྲང་གི་མདོ་སྡེ་པ་དང༌། རིགས་པའི་རྗེས་འབྲང་གི་མདོ་སྡེ་པ་གཉིས། དང་པོ་ནི། མངོན་པ་མཛོད་ཀྱི་རྗེས་འབྲང་གི་མདོ་སྡེ་པ་ལྟ་བུ་དང༌། གཉིས་པ་ནི། ཚད་མ་སྡེ་བདུན་གྱི་རྗེས་འབྲང་གི་མདོ་སྡེ་པ་ལྟ་བུའོ།།
གསུམ་པ་སྒྲ་བཤད་ནི། མདོ་སྡེ་པ་དང་དཔེ་སྟོན་པ་ཞེས་བརྗོད་པའི་རྒྱུ་མཚན་ཡོད་དེ། བྱེ་བྲག་ཏུ་བཤད་པའི་རྗེས་སུ་མི་འབྲང་བར་གཙོ་བོར་བཅོམ་ལྡན་འདས་ཀྱི་མདོ་ལ་བརྟེན་ནས་གྲུབ་མཐའ་སྨྲ་བས་ན་མདོ་སྡེ་པ་དང༌། ཆོས་ཐམས་ཅད་དཔེའི་སྒོ་ནས་སྟོན་པས་ན་དཔེ་སྟོན་པ་ཞེས་བརྗོད་པའི་ཕྱིར།


དང་པོ། གཞིའི་འདོད་ཚུལ་བཤད་པ།
བཞི་པ་འདོད་ཚུལ་བཤད་པ་ལ། གཞིའི་འདོད་ཚུལ། ལམ་གྱི་འདོད་ཚུལ། འབྲས་བུའི་འདོད་ཚུལ་དང་གསུམ། དང་པོ་ལ། ཡུལ་དང༌། ཡུལ་ཅན་ཙམ་གྱི་འདོད་ཚུལ་གཉིས། དང་པོ་ནི། བློས་རིག་པར་བྱ་བ་ཡུལ་གྱི་མཚན་ཉིད། བློའི་ཡུལ་དུ་བྱ་རུང་བ་ཤེས་བྱའི་མཚན་ཉིད། ཡུལ་དང༌། ཡོད་པ། ཤེས་བྱ། གཞི་གྲུབ་རྣམས་དོན་གཅིག དེ་ལ་དབྱེ་ན། དབྱེ་ཚུལ་མི་འདྲ་བ་ཡུལ་ལ་དབྱེ་ན༑ བདེན་པ་གཉིས་སུ་དབྱེ་བ། རང་མཚན་དང་སྤྱི་མཚན་གཉིས་སུ་དབྱེ་བ་ཞེས་མདོ་སྡེ་པའི་རྣམ་གཞག་ཤེས་པ་ལ། རང་སྤྱིའི་རྣམ་གཞག་ཤེས་པ་འདི་ཧ་ཅང་གི་གལ་ཆེན་པོ་རེད། དེས་ན། རང་སྤྱི་གཉིས་སུ་དབྱེ་བ༑ དགག་སྒྲུབ་གཉིས་སུ་དབྱེ་བ། མངོན་ལྐོག་གཉིས་སུ་དབྱེ་བ༑ དུས་གསུམ་དུ་དབྱེ་བ། གཅིག་དང་ཐ་དད་གཉིས་སུ་དབྱེ་བའོ། །དང་པོ་ནི། སྒྲ་དང་རྟོག་པས་བཏགས་པ་ལ་མ་ལྟོས་པར་རང་གི་སྡོད་ལུགས་ཀྱི་ངོས་ནས་རིགས་པས་དཔྱད་བཟོད་དུ་གྲུབ་པའི་ཆོས་དེ་དོན་དམ་བདེན་པའི་མཚན་ཉིད། དངོས་པོ་དང༌། དོན་དམ་བདེན་པ་དང༌། རང་མཚན་དང༌། མི་རྟག་པ་དང༌། འདུས་བྱས་དང༌། བདེན་གྲུབ་རྣམས་དོན་གཅིག རྟོག་པས་བཏགས་པ་ཙམ་དུ་གྲུབ་པའི་ཆོས་དེ་ཀུན་རྫོབ་བདེན་པའི་མཚན་ཉིད། དངོས་མེད་ཀྱི་ཆོས་དང་ཀུན་རྫོབ་བདེན་པ་དང༌། སྤྱི་མཚན་དང༌། རྟག་པ་དང༌། འདུས་མ་བྱས་ཀྱི་ཆོས་དང༌། བརྫུན་པར་གྲུབ་པ་རྣམས་དོན་གཅིག
བདེན་གཉིས་ཀྱི་སྒྲ་བཤད་ཡོད་དེ། འདུས་མ་བྱས་ཀྱི་ནམ་མཁའ་ཆོས་ཅན། ཀུན་རྫོབ་བདེན་པ་ཞེས་བྱ་སྟེ། བློ་ཀུན་རྫོབ་པའི་ངོར་བདེན་པའི་ཕྱིར། ཞེས་རྟོག་པ་སྒྲ་དོན་སྣང་བ་ལྟ་བུའི་དོན་སྤྱིས་བསླད་པའི་བློ་འཁྲུལ་བའམ་བློ་ཀུན་རྫོབ་པའི་ངོར་བདེན་པའི་ཕྱིར་རོ། །
འདིའི་ཀུན་རྫོབ་པ་ནི་རྟོག་པ་སྟེ། རང་མཚན་མངོན་སུམ་དུ་མཐོང་བ་ལ་སྒྲིབ་པས་ན་ཀུན་རྫོབ་པ་ཞེས་བྱའོ། །ཞེས་རང་མཚན་ཞེས་པ་ནི༑ རྣམ་འགྲེལ་ལས།
གང་ཕྱིར་དངོས་ཀུན་རང་བཞིན་གྱིས། །
རང་རང་ངོ་བོ་ལ་གནས་ཕྱིར། །
ཞེས་གསུངས་པ་ལྟར་རང་རང་གི་རང་མཚན་གྱི་ངོ་བོ་ལྟ་བུ་རེ་རེ་ཡོད་པ་དེ་མཐོང་བ་ལ་དོན་སྤྱིས་བསླད་ནས་སྒྲིབ་པར་བྱེད་པས་ན་ཀུན་རྫོབ་པ་ཞེས་བྱ་བའོ། །འདི་ཡང་སྒྲ་བཤད་ཙམ་ཡིན་གྱི། བློ་ཀུན་རྫོབ་པ་རྟོག་པའི་ངོར་བདེན་པ་ཡིན་ན། ཀུན་རྫོབ་བདེན་པ་ཡིན་པས་ཁྱབ་པ་མེད་དེ། དོན་དམ་བདེན་པའི་མཚན་གཞི་བུམ་པ་ལྟ་བུ་ཡང༌། བློ་ཀུན་རྫོབ་པ་རྟོག་པའི་ངོར་བདེན་པའི་ཕྱིར། གང་ཟག་གི་བདག་དང༌། སྒྲ་རྟག་པ་ལྟ་བུ་བློ་ཀུན་རྫོབ་པ་རྟོག་པའི་ངོར་བདེན་པ་ཡིན་ཡང༌། ཐ་སྙད་དུ་ཡང་མ་གྲུབ་པའི་ཕྱིར། བུམ་པ་ཆོས་ཅན། དོན་དམ་བདེན་པ་ཞེས་བྱ་སྟེ། བློ་དོན་དམ་པའི་ངོར་བདེན་པའི་ཕྱིར། འདིའི་བློ་དོན་དམ་པ་ནི། སྣང་ཡུལ་ལ་མ་འཁྲུལ་བའི་ཤེས་པ་ལ་བྱའོ། །བདེན་པ་གཉིས་ཀྱི་འཇོག་ཚུལ་འདི་རིགས་པའི་རྗེས་འབྲང་གི་མདོ་སྡེ་པའི་ལུགས་ཡིན་ལ། ལུང་གི་རྗེས་འབྲང་གི་མདོ་སྡེ་པས། བདེན་གཉིས་ཀྱི་རྣམ་གཞག་སྔར་བྱེ་སྨྲས་བཤད་པའི་རྣམ་གཞག་དང་མཐུན་པ་ཁས་ལེན་ནོ། །
གཉིས་པ་རང་སྤྱི་ཞེས་རང་མཚན་དང་སྤྱི་མཚན་གཉིས་ནི། དོན་དམ་པར་དོན་བྱེད་ནུས་པའི་ཆོས་དེ། རང་མཚན་གྱི་མཚན་ཉིད། དངོས་པོའམ་དོན་བྱེད་ནུས་པ་ཞེས་བརྗོད་སྐབས། ཕན་གནོད་འདྲེན་མཁན་ཞིག་ཡོང་གི་ཡོད། དེ་ནི་དོན་དམ་པར་དོན་བྱེད་ནུས་པ་རང་མཚན་རེད་ཅེས་གསུངས། མཚན་གཞི་ནི་བུམ་པ་ལྟ་བུ། དོན་དམ་པར་དོན་བྱེད་མི་ནུས་པའི་ཆོས་དེ། སྤྱི་མཚན་གྱི་མཚན་ཉིད། མཚན་གཞི་ནི༑ འདུས་མ་བྱས་ཀྱི་ནམ་མཁའ་ལྟ་བུ། སྤྱི་དང་བྱེ་བྲག་ཅེས་པ་ནི་རྟོག་པས་བཀོད་པ་ཞིག་ལས། དངོས་པོའི་རང་མཚན་ནམ་རང་བཞིན་ཞིག་འཇོག་རྒྱུ་མེད་ཅིང༌། སྤྱི་དང༌། བྱེ་བྲག་དང༌། ལྡོག་པ། གཅིག་དང་ཐ་དད་ཅེས་དབྱེ་བ་ཕྱེ་བ་དེ་དག་བློས་བཅོས་པའམ་བློས་བཏགས་ཏེ་དོན་དེ་དག་བཞག་གི་ཡོད། བློས་རྟོགས་རྒྱུ་ཡོད་ཀྱང་དེ་དག་གི་ངོ་བོ་འཇོག་སྐབས། བློས་བཏགས་པ་ཞིག་ལས་རྒྱུ་འབྲས་ཀྱི་ཚུལ་དུ་སྐྱེ་བྱ་སྐྱེ་བྱེད་ཀྱི་བྱ་བ་བྱེད་ཐུབ་པ་མེད་པས་ན། སྤྱི་མཚན་དུ་གསུངས་ཤིང༌། གཅིག་དང་ཐ་དད། འགལ་བ་དང་འབྲེལ་བ་ལ་སོགས་པ་སྒྲོ་བཏགས་པའི་ཆོས་རྣམས་སྤྱི་མཚན་ཡིན་མོད་ཀྱང༌། དེ་དག་ཡིན་ན་སྤྱི་མཚན་ཡིན་མི་དགོས་པའི་ཁྱད་པར་ཕྱེད་དགོས་སོ། །ཞེས་མཚན་གཞི་བཞག་ན། འདུས་བྱས་ཀྱི་ཆོས་སམ་དོན་བྱེད་ནུས་པའི་ཆོས་བཞག་ཐུབ་ཀྱི་ཡོད། དེས་ན། རྣམ་འགྲེལ་ལས།
མཁས་པ་རྣམས་ཀྱིས་བྱས་པ་ཡིན། །
ཞེས་གསུངས་པ་ལྟར་ཐ་སྙད་འདྲ་མིན་དེ་དག་ཡིད་བློ་རྟོག་པ་ཞེས་པ་དེར་འདུ་ཤེས་གཡེར་པོ་ཞེས་གསུངས་ཏེ། དེས་སྤུ་རིས་མང་དུ་ཕྱེ་ནས་གཤམ་དུ་གཞན་སེལ་ཞེས་པ་དེ་ཐོན་ཡོང་གི་རེད། རྟོག་པས་ཡུལ་དེ་དང་དེ་སྤུ་རིས་ལྟ་བུ་ཆ་ཕྱེ་ནས། ཡུལ་གྱི་ཁྱད་ཆོས་བྱེ་བྲག་པ་ཞིག་བློས་བཟུང་གི་ཡོད། དེར་བརྟེན་རྟོག་པས་བྱས་པ་གཅིག་དང་ཐ་དད་དང༌། འགལ་བ་འབྲེལ་བ་ཞེས་པ་དེ་དག་སྤྱི་མཚན་རེད་ཅེས་གསུངས་སོ།།
གསུམ་པ་དགག་སྒྲུབ་གཉིས་ནི། དགག་བྱ་དངོས་སུ་བཅད་པའི་ཚུལ་གྱིས་རྟོགས་པར་བྱ་བ་དགག་པའི་མཚན་ཉིད། དགག་སྒྲུབ་ཞེས་པའི་དགག་པ་དེ་གང་འདྲ་ཞིག་རེད་དམ་ཞེ་ན། དོན་དེ་བློ་ལ་ཤར་བའི་སྐབས་ངེས་པར་དུ་དགག་བྱ་བསལ་ནས་སམ། དགག་བྱ་བཅད་སྟོབས་ཀྱི་སྒོ་ནས་བློ་ལ་ཤར་དགོས་པ་ཞིག་ཡིན་ན་དགག་པ་དང༌། དཔེར་ན་བུམ་པ་མེད་པ་དང༌། གཞི་འདིར་གླང་ཆེན་མེད་པ་ཞེས་བརྗོད་ན། མེད་རྒྱུའི་གླང་ཆེན་གྱི་རྣམ་པ་ཤར་བའི་སྒོ་ནས་དེ་དང་བྲལ་བའམ། དེས་སྟོང་པ་ཞིག་བློར་ཤར་དགོས་པ་ཡིན། དེར་བརྟེན་དགག་བྱ་དངོས་སུ་བཅད་པའི་ཚུལ་གྱིས་རྟོགས་པར་བྱ་བ་དགག་པའི་མཚན་ཉིད། དེ་དང་གཞན་སེལ་དོན་གཅིག དེ་ལ་དབྱེ་ན་མེད་དགག་གི་གཞན་སེལ་དང༌། མ་ཡིན་དགག་གི་གཞན་སེལ་གཉིས། གོང་དུ་བྱེ་བྲག་སྨྲ་བས་མེད་དགག་མི་འདོད་པ་དང༌། ད་ལྟ་སྐབས་འདིར་མ་ཡིན་དགག་ཙམ་མ་ཡིན་པའི་མེད་པར་དགག་པ་ཞེས་པ་ཡོད་པ་རེད་ཅེས་དང༌། འོ་ན་མ་ཡིན་དགག་དང་མེད་དགག་ཅེས་པ་གང་འདྲ་ཞིག་རེད་དམ་ཞེ་ན། རང་དངོས་སུ་རྟོགས་པའི་བློས་རང་གི་དགག་བྱ་དེ་བཅད་ཙམ་དུ་རྟོགས་པར་བྱ་བ་མེད་དགག་གི་མཚན་ཉིད། དགག་བྱ་བཅད་ཙམ་དེ་ཉིད་དེ་ལས་གཞན་པའི་ཆོས་གཞན་མི་འཕེན་པ། དཔེར་ན། བྲམ་ཟེ་ཆང་མི་བཏུང་བ་ལྟ་བུ་དང༌། ང་རང་ཚོའི་ཕལ་སྐད་ཀྱི་ཐོག་ནས་བུམ་པ་མེད་ཅེས་བརྗོད་ན། ཚིག་དེས་དགག་བྱ་བུམ་པ་བཅད་ཙམ་ལས་གང་ཡང་མེད། དེ་ནི་མེད་དགག་དང༌། བློ་ལ་བུམ་པ་བཅད་ཙམ་ལས་གང་ཡང་མེད། བུམ་པ་ད་མི་འདུག་ཅེས་བརྗོད་ན། བུམ་པ་མིན་པ་གཞན་ཞིག་ཡོད་པ་ལྟ་བུ་གོ་ཡོང་གི་ཡོད། དེ་ནི་དགག་བྱ་བཅད་ཙམ་མིན། བློ་ལ་མེད་ཅེས་བརྗོད་པའི་དགག་པ་གཅིག་པ་ཡིན་ཡང་ནང་གསེས་ཀྱི་དགག་བྱ་བཅད་ཙམ་དེ་ཉིད་ལས་གང་ཡང་མེད་པ་ཞིག་དང༌། གཅིག་ཤོས་དེ་དགག་བྱ་བཀག་པའི་ཤུལ་དེར་གཞན་ཞིག་ཡོད་པ་ལྟ་བུ་གོ་ཡོང་གི་ཡོད།
དེས་ན་རང་དངོས་སུ་རྟོགས་པའི་བློས་རང་གི་དགག་བྱ་དེ་བཅད་ཙམ་དུ་རྟོགས་པར་བྱ་བ་མེད་དགག་གི་མཚན་ཉིད། རང་དངོས་སུ་རྟོགས་པའི་བློས་རང་གི་དགག་བྱ་བཀག་ཤུལ་དུ་ཆོས་གཞན་མ་ཡིན་དགག་དང་སྒྲུབ་པ་གང་རུང་འཕེན་པ་དེ་མ་ཡིན་དགག་གི་མཚན་ཉིད། དཔེར་ན་ལྷ་སྦྱིན་ཚོན་པོ་ཉིན་པར་ཟས་མི་ཟ་བ་ལྟ་བུའོ། །ལྷས་སྦྱིན་ཚོན་པོ་ཞེས་བརྗོད་སྐབས། ཟས་ཟ་ཡི་ཡོད་པ་དེ་ཐག་ཆོད་ཅིང༌། ཉིན་པར་ཟས་མི་ཟ་བ་ཞེས་པས་མཚན་མོར་ཟས་ཟ་ཡི་ཡོད་པ་དེ་ཤུགས་ལ་གོ་ཡོང་བ་ལྟ་བུ་ཡིན། རང་དངོས་སུ་རྟོགས་པའི་བློས་རང་གི་དགག་བྱ་དངོས་སུ་བཅད་ནས་རྟོགས་པ་མ་ཡིན་པའི་ཆོས་དེ་སྒྲུབ་པའི་མཚན་ཉིད། ཆོས་དེ་དང་དེ་སྒྲ་དེས་བརྗོད་ཅིང་དེའི་དོན་བློ་ལ་ཤར་ཡོང་སྐབས། དགག་བྱ་བཅད་ཐོག་ནས་བློར་ཤར་མི་དགོས་པར། ཆོས་དེ་དང་དེ་ཞེས་མཛུབ་མོ་འཛུགས་ས་ཞིག་བློར་ཤར་བའི་ཆོས་དེ་སྒྲུབ་པའི་མཚན་ཉིད། དཔེར་ན༑ བུམ་པ་ལྟ་བུའོ།།
དགག་སྒྲུབ་གཉིས་ཞེས་བཤད་པ་འདིས། སྤྱིར་ཤེས་བྱར་དགག་སྒྲུབ་གཉིས་ཡོད་ལ། ཡོད་པ་དེ་ཡང་གཏན་ལ་ཕབ་ཀྱི་ཡོད་ཅིང༌། འབེན་ལྟ་བུ་གཙོ་བོ་ནི་བདག་མེད་པའི་ལྟ་བ་ཞེས་པ་དེ་ཡིན། ཤེས་བྱ་ལ་དགག་བྱ་བཀག་ཙམ་གྱི་དགག་པ་ཞིག་ཡོད་པ་དང༌། དེ་ཡོད་པ་ཙམ་དུ་མ་ཟད་པར་དེའི་དོན་རྟོགས་ཤིང་མངོན་དུ་བྱ་དགོས་པ་དེ་གལ་ཆེན་པོ་ཆགས་ཀྱི་ཡོད་སྟབས། དགག་སྒྲུབ་ཀྱི་རྣམ་དབྱེ་དེ་དག་གསུངས་པ་ཡིན།
བཞི་པ་ནི། མངོན་སུམ་ཚད་མས་དངོས་སུ་རྟོགས་པར་བྱ་བ་མངོན་གྱུར་གྱི་མཚན་ཉིད། དེ་དང་དངོས་པོ་དོན་གཅིག རྗེས་སུ་དཔག་པའི་ཚད་མས་དངོས་སུ་རྟོགས་པར་བྱ་བ་ལྐོག་གྱུར་གྱི་མཚན་ཉིད། དེ་དང་ཤེས་བྱ་དོན་གཅིག
ལྔ་པ་དུས་གསུམ་འདོད་ཚུལ་ལ་བྱེ་བྲག་སྨྲ་བའི་འདོད་ཚུལ་དང་མི་འདྲ་བ་ནི། དངོས་པོ་གཞན་ཞིག་རང་གྲུབ་དུས་ཀྱི་སྐད་ཅིག་གཉིས་པར་ཞིག་པའི་ཆ་དེ་འདས་པའི་མཚན་ཉིད། དངོས་པོ་གཞན་ཞིག་སྐྱེ་བའི་རྒྱུ་ཡོད་ཀྱང་རྐྱེན་མ་ཚང་བའི་དབང་གིས་ཡུལ་དུས་འགའ་ཞིག་ཏུ་མ་སྐྱེས་པའི་ཆ་དེ་མ་འོངས་པའི་མཚན་ཉིད། སྐྱེས་ལ་མ་འགགས་པ་ད་ལྟ་བའི་མཚན་ཉིད། དེས་ན་ཞིག་པའམ་འདས་ཟིན་པ་དེ་དང༌། འབྱུང་འགྱུར་མ་འོངས་པ་དེ་གཉིས་དོན་བྱེད་ནུས་པ་ཆགས་ཀྱི་མེད། དེས་ན། འདས་པ་དང་མ་འོངས་གཉིས་ཀ་རྟག་པ་ཡིན་ལ། ད་ལྟ་བ་དང་དངོས་པོ་དོན་གཅིག་ཏུ་འདོད་དོ། །དངོས་པོ་དེའི་འདས་པ༑ དངོས་པོ་དེའི་ཕྱིར་ལོགས་སུ་གྲུབ་ཅིང༌། དངོས་པོ་དེའི་མ་འོངས་པ་དངོས་པོ་དེའི་སྔ་ལོགས་སུ་གྲུབ་པའི་ཁྱད་པར་རྣམས་ཀྱང་ཤེས་པར་བྱའོ།།
དྲུག་པ་གཅིག་དང་ཐ་དད་ནི། སོ་སོ་བ་མ་ཡིན་པའི་ཆོས་དེ་གཅིག་གི་མཚན་ཉིད། དཔེར་ན། བུམ་པ་ལྟ་བུའོ། །སོ་སོ་བའི་ཆོས་དེ་ཐ་དད་ཀྱི་མཚན་ཉིད། དཔེར་ན། ཀ་བུམ་གཉིས་ལྟ་བུའོ།།
ངོ་བོ་ཐ་དད་ལ་ལྡོག་པ་ཐ་དད་ཀྱིས་ཁྱབ་ཀྱང༌། ལྡོག་པ་ཐ་དད་ལ་ངོ་བོ་ཐ་དད་ཀྱིས་མ་ཁྱབ་སྟེ། བྱས་པ་དང༌། མི་རྟག་པ་གཉིས་ངོ་བོ་གཅིག་ཡིན་ཀྱང་ལྡོག་པ་ཐ་དད་ཡིན་པའི་ཕྱིར། འདི་ཤེས་དགོས་པ་གལ་གནད་ཆེན་པོ་ཆགས་ཀྱི་ཡོད། གཞན་ཡང་ལྡོག་པ་རང་མ་ཡིན་པའི་ཆོས་དེ་དང་དེ་ལས་ལྡོག་པའི་ལྡོག་པ་མཐའ་ཡས་པ་ཞིག་ཡོང་གི་ཡོད། ཧ་ལམ་ཤེས་བྱའི་གྲངས་དང་མཉམ་པའི་ལྡོག་པ་དངོས་པོ་རེ་རེའི་སྟེང་དུ་ཡོད་ཆོག་པ་ཡིན། དཔེར་ན། བུམ་པ་ལྟ་བུ་དེ་ཀ་བ་མ་རེད་བསམ་པ་དྲན་ཆོག་ལ༑ དེ་བཞིན་མི་མ་རེད་བསམ་པ་ལྟ་བུ་གང་ཡང་བསམ་བློ་གཏོང་རྒྱུ་ཡོང་གི་རེད། དེར་བརྟེན་དེ་དང་དེ་ཡིན་པ་ལྡོག་པ་དེ། དེ་ལ་ཚང་ཡོད་ཅིང༌། ཡོད་པ་ཞིག་ཡིན་ལ། ཡོད་ཀྱང་དོན་དེ་བཙལ་བར་ཡོང་ན་གཞི་གཅིག་གི་སྟེང་དུ་འགྲོ་ཡི་ཡོད་སྟབས། ངོ་བོ་གཅིག་ལ་ལྡོག་པ་ཐ་དད་ཅེས་མང་པོ་ཞིག་བརྗོད་པ་དེ་ལྟར་ཡིན།
སེལ་འཇུག་དང་སྒྲུབ་འཇུག་གཉིས་ནི། ཧ་ཅང་གི་གལ་ཆེན་པོ་ཆགས་ཀྱི་ཡོད། སྒྲ་རྟོག་སེལ་བས་འཇུག་པ། །མངོན་སུམ་སྒྲུབ་པས་འཇུག་པ། །ཞེས་ཡུལ་གྱི་རྣམ་པའམ་ཡུལ་གྱི་ཁྱད་ཆོས་ཀྱི་ཆ་མ་ཕྱེ་བར་སྤྱི་ཙམ་འཛིན་པ་དབང་པོའི་ཤེས་པའམ་རྟོག་མེད་ཀྱི་ཤེས་པ་དེ་དག་ཤོད་ཀྱི་ཡོད། ཡིད་བློ་རྟོག་པ་དེས་སེལ་བས་འཇུག་པ་ཞེས། དེ་མ་ཡིན་བཀག་པའི་དོན་དེའི་ངོས་གང་ཞིག་གི་ཐོག་ནས་བལྟས་ཀྱང༌། དེ་ཉིད་ལས་རྟོག་པ་དེས་ཡུལ་བྱེ་བྲག་པ་གང་ལ་འཇུག་གི་ཡོད་ཀྱང༌། དེ་ག་མ་གཏོགས་ཡུལ་གཞན་དེ་དག་སེལ་བའི་སྒོ་ནས། ཡུལ་བྱེ་བྲག་པ་གཅིག་དམིགས་སུ་སེལ་ནས་འཇུག་པ་ཞིག་དང༌། དེ་བཞིན་སྒྲ་ཡི་ཚིག་དེས་ཀྱང་བུམ་པ་དཀར་པོ་ཞེས་བརྗོད་ན། བུམ་པའི་ཁ་དོག་དཀར་པོ་དེ་ཁོ་ན་བཤད་པ་ལས། བུམ་པའི་སྟེང་གི་དབྱིབས་དང༌། རྒྱུ་བཅས་ཚིག་དེས་རྩ་བ་ནས་རྗོད་ཀྱི་མེད། བུམ་པ་མཐོང་མཁན་གྱི་མིག་གིས་ཤེས་པས་བལྟས་ཡོང་ན། བུམ་པའི་དབྱིབས་དང༌། ཁ་དོག་དང༌། རྒྱུ་དང་བཅས་པ་དེ་དག་མཐོང་གི་ཡོད། འདིར་བྱས་པ་དང༌། མི་རྟག་པ་གཉིས་ངོ་བོ་གཅིག་ཡིན་ཡང་ལྡོག་པ་ཐ་དད་ཡིན་པའི་ཕྱིར། ཞེས་གསུངས་སོ།།
གཞན་ཡང་རྡུལ་ཕྲན་ཕྱོགས་ཀྱི་ཆ་མེད་དང༌། ཤེས་པ་སྐད་ཅིག་ཆ་མེད་ཁས་ལེན་པ་སོགས་བྱེ་བྲག་སྨྲ་བ་དང་མཐུན་ཀྱང༌། ཐམས་ཅད་དུ་འདྲ་བ་ནི་མ་ཡིན་ཏེ། བྱེ་སྨྲས་ཡོད་པར་འདོད་ཕྱིན་རྫས་གྲུབ་ཏུ་འདོད་ལ། མདོ་སྡེ་པས་དེ་ལྟར་མི་འདོད་པའི་ཕྱིར། རྣམ་པར་རིག་བྱེད་མ་ཡིན་པའི་གཟུགས་ཀྱང༌། བྱེ་སྨྲ་དང༌། ཐལ་འགྱུར་བ་གཉིས་ཀས་གཟུགས་མཚན་ཉིད་པར་ཁས་ལེན་ལ། མདོ་སེམས་རང་རྒྱུད་པ་གསུམ་གྱིས་གཟུགས་མཚན་ཉིད་པ་མ་ཡིན་པར་འདོད་པའི་ཕྱིར། དེར་མ་ཟད་བྱེ་བྲག་སྨྲ་བས་རྒྱུ་འབྲས་དུས་མཉམ་པར་འདོད་ལ། མཛོད་ལས།
ལྷན་ཅིག་འབྱུང་གང་ཕན་ཚུན་འབྲས། །
ཞེས་གསུངས་པ་ལྟར་ལྷན་ཅིག་འབྱུང་བའི་རྒྱུ་འབྲས་ཞེས་ཕན་ཚུན་གཅིག་གིས་གཅིག་ལ་ཕན་གདགས་བྱ་འདོགས་བྱེད་དུ་འགྲོ་མཁན། ཡིན་ན་ཡང་དུས་མཉམ་པ་ཞིག་བྱེ་བྲག་སྨྲ་བས་འདོད་པ་ལས། དེ་མིན་མདོ་སྡེ་པ་ཡན་ཆད་ཀྱིས་རྒྱུ་འབྲས་དུས་མི་མཉམ་པར། རྒྱུ་འབྲས་ཡིན་ན་སྔ་ཕྱི་རིམ་བྱུང་དགོས་པ་ཡིན། ཕན་གདགས་བྱ་དེར་ཕན་འདོགས་བྱེད་དེས་ཕན་བཏགས་ཞེས་རྗོད་སྐབས། ཕན་འདོགས་བྱེད་དེ་ཉིད་སྔར་གྲུབ་ཅིང༌། ཕན་གདགས་བྱ་དེ་རྗེས་སུ་གྲུབ་ཀྱི་ཡོད། མདོ་སྡེ་པ་ཡན་ཆད་ཀྱིས་དེ་ལྟར་མི་འདོད་པའི་ཕྱིར།
གཉིས་པ་ཡུལ་ཅན་གྱི་འདོད་ཚུལ་ལ། གང་ཟག ཤེས་པ༑ རྗོད་བྱེད་ཀྱི་སྒྲ་དང་གསུམ། དང་པོ་ནི། ལུང་གི་རྗེས་འབྲང་གིས་ཕུང་པོའི་རྒྱུན་གང་ཟག་གི་མཚན་གཞི་དང༌། རིགས་པའི་རྗེས་འབྲང་རྣམས་ཡིད་ཀྱི་རྣམ་ཤེས་གང་ཟག་གི་མཚན་གཞིར་འདོད་དོ༑ ༑གཉིས་པ་ལ། ཚད་མ་དང༌། ཚད་མིན་གྱི་བློ་གཉིས། ཚད་མ་ལ་མངོན་སུམ་གྱི་ཚད་མ་དང༌། རྗེས་སུ་དཔག་པའི་ཚད་མ་གཉིས། མངོན་སུམ་གྱི་ཚད་མ་ལ། དབང་པོའི་མངོན་སུམ་གྱི་ཚད་མ་དང༌། ཡིད་ཀྱི་མངོན་སུམ་གྱི་ཚད་མ། རང་རིག་མངོན་སུམ་གྱི་ཚད་མ། རྣལ་འབྱོར་མངོན་སུམ་གྱི་ཚད་མ་དང་བཞི་ཡོད་དོ། །
དབང་པོ་གཟུགས་ཅན་པ་ཚད་མར་མི་རུང་སྟེ། གསལ་རིག་གིས་སྟོང་ཞིང་རང་གི་ཡུལ་གཞལ་མི་ཐུབ་པའི་ཕྱིར། ཚད་མ་ཡིན་ན་ངེས་པར་དུ་ཤེས་པ་ཞིག་འཇོག་དགོས་པ་ཡིན། འདིར་ཡོད་དམ་མེད་ཅེས་པ་ནི། ཚད་མས་དམིགས་མ་དམིགས་ཀྱི་སྟེང་ནས་ཡོད་དམ་མེད་ཐག་བཅད་པ་ནི། རང་འཇལ་བྱེད་ཀྱི་བློ་དེས་ཇི་ལྟར་གཞལ་བ་ལྟར་དོན་ལ་གནས་པའམ་མདོར་ན་ཡུལ་འཇལ་བྱེད་ཀྱི་མ་འཁྲུལ་བའི་བློ་ཞིག་ཡོད་ན། དོན་དེ་ཡོད་པ་ལ་འཇོག་ཅིང༌། བློ་དེ་དོན་དེ་དང་དེའི་རྣམ་པ་ལ་ཤར་ནས་དེའི་རྣམ་ཅན་དུ་སྐྱེས་པའི་སྒོ་ནས། ཡུལ་དེ་འཛིན་པའི་བློ་ཞིག་ཡོད་ཀྱང༌། བློ་དེས་ཇི་ལྟར་གཞལ་བ་ལྟར་དོན་ལ་མི་གནས་པ་ཞིག་ཡིན་ན་དེ་ནི་འཁྲུལ་བའི་བློ་དང༌། བློ་དེས་ཇི་ལྟར་བཟུང་བ་ལྟར་གྱི་དོན་དེ་མེད་པ་ཞིག་དང༌། འཁྲུལ་བའི་བློ་དང་ལོག་ཤེས་རེད་ཅེས་བརྗོད་དགོས་པ་རེད། དེར་བརྟེན་ཡོད་དམ་མེད་ཅེས་པ་ནི་དམིགས་བྱེད་ཀྱི་ཚད་མ་ཡོད་མེད་ཀྱི་ཐོག་ནས་ཐག་གཅོད་ཀྱི་ཡོད།
ཚད་མའི་སྒྲུབ་བྱེད་གང་ཞིག་ཡིན་ཞེ་ན། དེ་ནི་རང་རིག་ལ་གཏུགས་ཡོང་གི་ཡོད། ཡུལ་དེ་ཡོད་མེད་ནི་འཇལ་བྱེད་ཀྱི་ཚད་མ་དེ་ཡོད་མེད་དང༌། དེ་འཇལ་བྱེད་ཀྱི་ཚད་མ་དེ་གང་གིས་སྒྲུབ་བམ་ཞེ་ན། རང་རིག་གིས་སྒྲུབ་པ་ཡིན། འོན་ཀྱང་ཚད་མ་དེ་དབུ་མ་པའི་གཞུང་ནང་གསུངས་པ་དེ་ལེགས་པ་དང་བློ་ལ་འཆར་བདེ་བ་ཞིག་ཡོད། ཐ་སྙད་དུ་ཡོད་པ་ཞེས་པ་ནི། དོན་དེ་སྣང་བའམ་མྱོང་བའི་སྒོ་ནས་གྲུབ་པའི་བློའམ་དེ་འཛིན་པའི་བློ་ཞིག་ཡོད་པ་དང༌། དེ་འདྲའི་བློ་དེ་ལ་བློ་དེས་ཇི་ལྟར་བཟུང་བ་ལྟར་དོན་དེར་ཐ་སྙད་པའི་བློ་གཞན་གྱིས་གནོད་མི་གནོད་ཀྱི་སྟེང་ནས་བསམ་བློ་གཏོང་རྒྱུ་ལས། དོན་ཞིག་གཞལ་བའི་བློ་ཞིག་སྐྱེས་པའི་གནས་སྐབས་སུ་ཚད་མ་ཡིན་ཡང༌། དེ་ཚད་མ་ཡིན་པ་དེ་ཤེས་ཐུབ་རྒྱུ་མེད།
དཔེར་ན། གང་ཟག་རང་ཉིད་ཀྱང༌། དུས་གཞན་ཞིག་ཏུ་བརྟག་དཔྱད་གཉིས་པ་དང༌། བརྟག་དཔྱད་གསུམ་པ་བྱས་ཏེ། གོང་དུ་མཐོང་བ་ལྟར་ཏག་ཏག་གནས་མཁན་དང༌། དེ་ཡང་ཕྱོགས་གཞན་ནས་བརྟག་དཔྱད་བྱེད་རྒྱུ་ཡོད་ན། བརྟག་དཔྱད་བྱས་ཏེ་གོང་དུ་དོན་འདི་འདྲ་ཞིག་འདུག་བསམ་ནས་འཛིན་པའི་བློ་དེས་འཛིན་པ་ལྟར་བརྟག་དཔྱད་མུ་མཐུད་ནས་བྱེད་སྐབས་དེ་ག་རང་ཡོང་གི་འདུག་ན། གོང་དུ་དེ་དང་དེའོ་སྙམ་དུ་འཛིན་པའི་བློ་དེ་ཚད་མ་ཡིན་པ་གཞི་ནས་ཤེས་ན་མ་གཏོགས་སྐབས་དེར་ཤེས་ཐབས་མེད།
དེར་བརྟེན་ཐ་སྙད་དུ་གྲགས་པ་དང༌། ཐ་སྙད་དུ་གྲགས་པའི་དོན་དེ་དང༌། ཐ་སྙད་པའི་བློ་གཞན་གྱིས་མི་གནོད་པའི་སྟེང་ནས་འཇལ་དགོས། ཚད་མ་དེ་རང་གྲུབ་བྱེད་ཀྱི་རང་རིག་ཚད་མས་འགྲུབ་ཡོང་གི་ཡོད་ལ། བློ་དེ་ཚད་མ་ཡིན་པ་དེ་རང་རིག་གིས་ཇི་ལྟར་འགྲུབ་བམ་ཞེ་ན། ཡུལ་དེ་ཡོད་པ་ཚད་མས་འགྲུབ་ཅིང༌། ཚད་མ་གྲུབ་བྱེད་རང་རིག་ཤོད་ཀྱི་ཡོད། སྤྱིར་ཚད་མ་དང་ཚད་མིན་གྱི་བློ་གང་ཞིག་ཡིན་ཡང༌། བློ་ཞིག་ཡིན་ཕྱིན་ཆད་ལ་དེར་རང་རིག་ཡོད་པས་ཤེས་པ་དེ་འདྲ་ཞིག་ཡོད་པ་དེ་རང་རིག་གིས་འགྲུབ་ཀྱི་ཡོད། ཤེས་པ་དེ་ཚད་མ་ཡིན་པ་གང་གིས་འགྲུབ་ཀྱི་ཡོད་དམ་ཞེ་ན། ཕྱིས་འབྱུང་གི་ཐ་སྙད་པའི་ཚད་མ་གཞན་ཞིག་གིས་གྲུབ་པ་ལས། རང་རིག་དེ་ཉིད་ཀྱིས་སྒྲུབ་ཐུབ་ཀྱི་མེད།
སྤྱིར་བཏང་ང་རང་ཚོའི་ཐུན་མོང་གི་ཤེས་བྱ་ཞིག་བཤད་ཀྱང༌། རང་གིས་མཐོང་བའི་གཞི་གཅིག་ཡིན་ན། དེར་ཡང་ཡང་བལྟ་སྐྱོར་བྱས་ཏེ་དེ་ཏན་ཏན་ཡོད་པ་ལྟ་བུ་ཞིག་འདུག་ཅེས། དེ་ནས་མི་གཞན་ཞིག་ལ་སྐད་ཆ་དྲིས་ཏེ། ངས་འདི་འདྲ་ཞིག་མཐོང་གི་འདུག་པས་འདི་འདྲ་ཞིག་འདུག་གམ་ཞེས་དྲིས་ཏེ། མི་དེས་ཀྱང་བལྟ་སྐྱོར་ཡག་པོ་ཞིག་བྱས་ཏེ་དེ་འདུག་ཅེས་དེ་ནས་ཡོད་པར་ཐག་བཅད། དེ་ལྟར་དུ་འཛིན་པའི་བློ་ཚད་མ་ཡིན་པ་གཞི་ནས་ཤེས་ཡོང་བ་ཞིག་རེད།
ནམ་རྒྱུན་ཚན་རིག་པས་བརྟག་དཔྱད་བྱས་པ་ལྟར་མི་གཅིག་གིས་བརྟག་དཔྱད་བྱས་ཏེ་རྙེད་ན། རྙེད་པ་དེ་མི་གཅིག་གིས་རྙེད་པ་དེར་ཐག་མི་གཅོད་པར་ཡང་ནས་ཡང་དུ་བརྟག་དཔྱད་བྱས་པ་དང༌། མི་གཞན་གྱིས་ཀྱང་ཐབས་ལམ་གཅིག་པའི་ཐོག་ནས་བརྟག་དཔྱད་ཡང་བསྐྱར་བྱས་ཡོང་སྐབས་རྩེ་མཐུན་ར་འཕྲོད་བྱུང་ན་དེ་ཉིད་ཡོད་པར་ཐག་བཅད་པ་ལྟར། ང་ཚོས་ཀྱང་དེ་བཞིན་བློས་དོན་དེ་དང་དེ་འཇལ་བྱེད་ཀྱི་བློ་དེ་ཚད་ཡིན་དང་མིན་ཞེས་པ་དེ། ཕྱོགས་གཞན་ཞིག་ནས་གཞི་བསམ་བློ་བཏང་དཔྱད་པ་བྱས་ཏེ་ཚད་མ་ཡིན་པ་ཐག་བཅད་ན་མ་གཏོགས་ཁག་པོ་རེད། མདོར་ན་ཚད་མ་གལ་ཆེན་པོ་ཆགས་ཀྱི་ཡོད། ཚད་མ་དེ་ཡང་ཚད་མ་ཡིན་དང་མིན་ཞེས་པ་ནི་ཕྱོགས་གཞན་ཞིག་ནས་བརྟག་དཔྱད་རིམ་པར་བྱས་ཏེ་འགྲོ་བ་ལས་ཡོང་རྒྱུ་མེད།
ད་ལྟ་འདིར་དབང་པོའི་མངོན་སུམ་གྱི་ཚད་མ་དང༌། ཡིད་ཀྱི་མངོན་སུམ། རང་རིག་མངོན་སུམ་བཅས་ལས། རང་རིག་ཅེས་པ་ནི། ཤེས་པ་ལ་རང་རིག་དང་གཞན་རིག་ཅེས་རྗོད་ཀྱང་འགྲིགས་ལ། ཡང་ན་འཛིན་རྣམ་དང་གཟུང་རྣམ་ཞེས་གཟུང་བའི་རྣམ་པ་ཅན་གྱི་ཤེས་པ་དེ་གཞན་རིག་དང༌། དེ་འཛིན་པའི་ཤེས་པ་དེ་ཉིད་ལ་གཉིས་སྣང་ནུབ་པའི་ཚུལ་གྱིས་དེ་ཉིད་རིག་པའི་ཤེས་པ་ཞིག་ལ་འཛིན་རྣམ་ཞེས་ཟེར། ཁ་ནང་ཁོ་ནར་ཕྱོགས་པ་ཞེས་གཟུང་བ་གཞན་ལ་བློ་དེ་མི་འགྲོ་བར་ཤེས་པ་དེ་ཉིད་རང་གིས་རང་ཉམས་སུ་མྱོང་མཁན་ཞིག་ལ་རང་རིག་ཚད་མ་ཞེས་གསུངས་པ་རེད། རྣལ་འབྱོར་མངོན་སུམ་ནི་གོང་དུ་ཞུས་པ་ལྟར་དང༌། མདོར་ན་ཡུལ་དེར་གོམས་འདྲིས་བསྟེན་པའི་དབང་ལས་དོན་དེ་གསལ་བར་སྣང་བ་ཞིག་ལ་རྣལ་འབྱོར་མངོན་སུམ་ཞེས་གོང་དུ་བརྗོད་པ་དང་གཅིག་མཚུངས་ཡིན།
ད་ལྟ་འདིར་ཚད་མ་ཞེས་པ་ནི། དོན་དེར་མི་བསླུ་བ་ཞིག་དང༌། མི་བསླུ་བ་ཙམ་དུ་མ་ཟད་པར་རང་སྟོབས་ཀྱི་མི་བསླུ་བ་ཞིག་ལ་རྗོད་ཀྱི་ཡོད། དེས་ན་ཚད་མ་སྐད་ཅིག་གཉིས་པ་ནས། ཚད་མ་སྐད་ཅིག་དང་པོས་ངེས་པ་འདྲེན་པ་དེའི་མཇུག་མཐུད་ནས་ཡོང་བ་ཞིག་ཡིན་པས། རང་སྟོབས་ཀྱིས་ཡུལ་དེར་མི་བསླུ་བ་དེ་ཆགས་ཀྱི་མེད། དེར་བརྟེན་ཚད་མ་ལ་གསར་རྟོགས་དགོས་ཤིང༌། གསར་དུ་མི་བསླུ་བའི་རིག་པ་སྟེ་གསར་དུ་ཞེས་བརྗོད་པ་དེར་གོ་རྒྱུ་ཞིག་ཡོད། བཅད་ཤེས་ནི་བློ་དེས་ཇི་ལྟར་གཞལ་བ་ལྟར་དོན་ལ་གནས་པའི་ཆ་ནས་ཚད་མ་ཆགས་ཀྱི་ཡོད་ལ། ཐལ་འགྱུར་བས་ཚད་མར་བཞེད་ཀྱི་ཡོད། ད་ལྟ་གཞུང་འདི་དག་གིས་ཚད་མ་ཆགས་ཀྱི་ཡོད་ཀྱང༌། རང་རང་གི་གྲུབ་མཐའི་སྐབས་ནས་དགོངས་པ་བཞེས་སྟངས་ནི། ཚད་མ་ཞེས་རྗོད་སྐབས་གསར་དུ་མི་བསླུ་བའམ་རང་སྟོབས་ཀྱིས་ཡུལ་དེར་ངེས་པ་འདྲེན་པ་ཞིག་དང༌། ཡུལ་དེར་མི་བསླུ་བ་ཞིག་དགོས་པ་ཡིན། དེར་བརྟེན་ཚད་མ་ལ་གསར་དུ་མི་བསླུ་བའི་རིག་པ་ཞེས་གསུངས་སོ།།
དེ་ལྟར་གསུངས་པ་དེ་ཡང་དོན་རང་མཚན་ཞིག་ཞལ་གྱིས་བཞེས་ནས་ཡོང་སྐབས་དེ་འདྲས་ཀྱང་ཁྱད་པར་ཡོད། དངོས་པོ་སྟོབས་ཤུགས་ཞེས་པ་དེ་དག་ལ་གོ་རྒྱུ་འདུག མདོར་ན། མིང་རྐྱང་བཏགས་ཡོད་ཙམ་གྱི་སྒོ་ནས་འཇོག་ཚུལ་དེ་ཤོད་སྐབས་ཅུང་ཟད་མི་འདྲ་བ་ཞིག་ཆགས་ཡོང་གི་ཡོད།
ཚད་མིན་གྱི་བློ་ལ། བཅད་ཤེས། ལོག་ཤེས། ཐེ་ཚོམ། ཐེ་ཚོམ་ཞེས་པ་ནི། སྤྱིར་ཐེ་ཚོམ་ལ་སྤང་བྱའི་ཐེ་ཚོམ་ཤོད་སྐབས་ངེས་པར་ཉོན་མོངས་ཅན་གྱི་ཐེ་ཚོམ་སྟེ། ཐེ་ཚོམ་ཉོན་མོངས་ཅན་ཞེས་ཤོད་ཀྱི་ཡོད། སྤྱིར་ཐེ་ཚོམ་ལ་དགོས་པ་མང་པོ་ཞིག་ཡོད་ཅིང༌། དཔེར་ན་བླང་བྱའི་ཐེ་ཚོམ་ཞེས་བརྗོད་ཆོག་གི་མེད་དམ་སྙམ། ང་ཚོའི་གཞུང་དེ་དག་གི་དབུར་དགོས་སོགས་ཆོས་བཞི་གསུངས་པ་དེ་དག་ནི། གཞུང་དེའི་ཆེད་དུ་བྱ་བའི་གདུལ་བྱ་དབང་པོ་རྣོན་པོ་རྣམས་ཀྱིས་ཐོག་མར་གཞུང་དེར་བརྗོད་བྱ་གང་ཞིག་ཡོད་པ་དང༌། བརྗོད་བྱ་དེའི་དགོས་པ་གང་ཞིག་ཡོད་པ། དགོས་པ་དེ་ལ་བརྟེན་ནས་མཐར་ཐུག་གི་དགོས་པའམ་ཉིང་དགོས་ཏེ། དགོས་པ་ནང་གི་ཡང་སྙིང་གི་དགོས་པ་གང་ཞིག་ཡོད་པ་དེར་བསམ་བློ་ཞིག་བཏང་བ་དང༌། དེར་བསམ་བློ་བཏང་ནས་གཞུང་དེར་བརྗོད་བྱ་འདུག་ལ། བརྗོད་བྱ་དེ་ཡང་སྤྱིར་སྒྲུང་དང༌། ལོ་རྒྱུས་ལྟ་བུའི་བརྗོད་བྱ་ཙམ་མིན་པར། བརྗོད་བྱ་དེས་སྐྱེས་བུའི་འདོད་དོན་སྒྲུབ་པ་ལ་ཕན་ཐོགས་དང་འབྲེལ་བ་ཡོད་པ་ཞིག་འདུག་པས་དགོས་པ་འདུག་ཅིང༌། དེ་ཡང་འཕྲལ་སེལ་གྱི་དེ་ཡིན་པ་རེད་བསམ་སྟེ། གནས་ལུགས་ཤེས་པ་ཙམ་མིན་པར། དེ་ཤེས་ནས་ཕན་ཐོགས་འདི་འདྲ་ཞིག་ཡོང་རྒྱུ་འདུག་ཅེས་དེ་ཉིང་དགོས་དང༌། དེ་ལྟར་དགོས་པ་དང༌། བརྗོད་བྱ། འབྲེལ་བ༑ ཉིང་དགོས་དེ་དག་མཐོང་རྗེས་དེ་ལྟ་བུའི་ཉིང་དགོས་དེ་དགོས་པ་དང་འབྲེལ། དགོས་པ་དེ་བརྗོད་བྱ་དང་འབྲེལ་བ་དེ་དག་མཐོང་སྐབས། གཞི་ནས་གཞུང་དེར་སློབ་སྦྱོང་བྱ་རྒྱུའི་དོན་གཉེར་ཞིག་སླེབས་ཀྱི་ཡོད་པ་ལས། དཔེ་ཆ་ཞིག་མཐོང་བ་དང༌། བླ་མ་ཞིག་གིས་གསུངས་པ་ཙམ་ལ་ཆ་བཞག་ནས་འགྲོ་རྒྱུ་མེད།
དཔེར་ན། གང་ཟག་ལ་མི་རྟོན་ཆོས་ལ་རྟོན། ཆོས་དེ་ཡང་ཚིག་ལ་མི་རྟོན་དོན་ལ་རྟོན། རྣམ་ཤེས་ལ་མི་རྟོན་ཡེ་ཤེས་ལ་རྟོན། དྲང་དོན་ལ་མི་རྟོན་ངེས་དོན་ལ་རྟོན་ཞེས་རྟོན་པ་བཞིའི་རྣམ་གཞག་གསུངས་པ་དེ་དག་དང་འབྲེལ་བ་ཡོད་ལ། དེ་དག་ཧ་ཅང་གི་གནད་འགག་ཆེན་པོ་ཆགས་ཀྱི་ཡོད།
མདོར་ན། ངས་འདི་བཤད་དགོས་པ་ནི། དོགས་པ་དང་ཐེ་ཚོམ་མེད་ན་རྩད་གཅོད་བྱེད་འདོད་མི་ཡོང་བ་དང༌། རྩད་གཅོད་བྱེད་འདོད་མ་བྱུང་ན་རྩད་མི་གཅོད་ཅིང༌། རྩད་མ་བཅད་ན་དོན་དེ་དཔྱིས་ཕྱིན་ཤེས་པ་ཞིག་མི་ཡོང་བ་ཡིན། ཡིན་པ་རེད་བསམས་ནས་བཞག་ན་དེ་ནི་འོལ་སྤྱི་ཙམ་རེད། དེར་དཔྱད་པ་བྱས་ཏེ་སེམས་ནས་ངེས་པ་འདྲེན་པ་ཞིག་དགོས་པ་ལས། དེ་ཡིན་པ་རེད་བསམས་ན་དེ་ནི་ཡིད་དཔྱོད་ཙམ་རེད། དེ་ལ་རྒྱུ་མཚན་རིམ་པར་བསམ་བློ་བཏང་ན། དེ་ལས་འགྲོ་ས་མི་འདུག་པས་དེ་ཡིན་ངེས་ཏན་རེད་བསམ་པ་སྟེ། དེང་གི་སྐད་ཆ་ལྟར་ན། ཧ་ལོག་མེད་ན་བརྒྱ་ཆ་བརྒྱ་ཐམ་པ་རེད་ཅེས་བརྗོད་ན་དེ་ནི་ངེས་པ་དྲངས་ཀྱི་ཡོད་པའི་ཁུལ་རེད།
མདོར་ན་རྒྱུ་མཚན་ལ་བསམ་བློ་བཏང་ནས་འགྲོ་དགོས་པ་རེད། དེས་ན་རྒྱུ་མཚན་དཔྱད་པ་ལ་དཔྱོད་འདོད་དགོས་ཤིང༌། དཔྱོད་འདོད་ཡོང་བ་ལ་ཐེ་ཚོམ་དང་དོགས་པ་དགོས་པ་རེད། དེར་བརྟེན་ཐེ་ཚོམ་ནི་བླང་བྱ་རེད། ཡང་དོན་ཡིན་པ་ཞིག་ལ་རང་ཉིད་ཀྱིས་རྒྱུ་མཚན་ཕྱིན་ཅི་ལོག་ཅིག་གིས་ཐེ་ཚོམ་ཟས་ནས་བླང་དུ་རུང་བའི་དོན་དེར་འབད་བརྩོན་བྱེད་རྒྱུར་བར་དུ་གཅོད་མཁན་བྱུང་ན་ཐེ་ཚོམ་ཉོན་མོངས་ཅན་ཞེས་ཕལ་ཆེར་བཞག་ཆོག ཐེ་ཚོམ་ཉོན་མོངས་ཅན་ཡིན་ནམ་མིན་ཞེས་པ་ནི། ཐེ་ཚོམ་ཟ་སའི་དོན་དེ་དང་འབྲེལ་ནས་བཤད་དགོས་པ་ཞིག་རེད།
ཡིད་དཔྱོད་ནི། ཧོབ་སྟེ་མཐོང་བ་ཞིག་དང༌། རགས་ཙམ་ཤེས་ཏེ་ཡིན་པ་རེད་བསམ་ནས་དྲན་པ་དེར་ཡིད་དཔྱོད་ཅེས་རྗོད་ཀྱི་ཡོད། སྣང་ལ་མ་ངེས་པའི་བློ་དང་ལྔའོ། །དེ་དག་ལས་མངོན་སུམ་དང་སྣང་ལ་མ་ངེས་པའི་བློ་གཉིས་ལ་རྟོག་བྲལ་མ་འཁྲུལ་བས་ཁྱབ་ཅིང༌། སྣང་ལ་མ་ངེས་པ་ནི། དབང་པོའི་ཤེས་པས་མིག་གཟུགས་ལ་ལྷག་པར་ཆགས་པའི་སྐབས་རྣ་བར་སྒྲ་ཐོས་སྐབས་སྒྲ་སྣང་ལ་མ་ངེས་པ་ཞིག་ཡོང་གི་ཡོད་པ་དེར་གསུང་གི་མེད་དམ་སྙམ། རྗེས་དཔག ཡིད་དཔྱོད། ཐེ་ཚོམ་གསུམ་ནི་རྟོག་པ་ཁོ་ན་ཡིན་ནོ། །ཤེས་པས་ཡུལ་འཇལ་བའི་ཚེ་བྱེ་བྲག་སྨྲ་བ་ལྟར་ཤེས་པ་རྣམ་མེད་མ་ཡིན་པར་རྣམ་བཅས་རེད་ཅེས་དང༌། ཡུལ་དེ་དང་དེའི་རྣམ་པ་ཤར་ནས་རྣམ་པ་དེ་ངེས་པ་ཞིག་མིན་ནམ། དེར་བརྟེན་ཤེས་པ་རྣམ་བཅས་སུ་རྟོགས་ཤིང༌། སེམས་སེམས་བྱུང་རྫས་གཅིག་ཏུ་འདོད་དོ། །ཞེས་གསུངས་སོ།།
གསུམ་པ་སྒྲའི་སྐོར་ནི། རང་གི་བརྗོད་བྱའི་དོན་གོ་བར་བྱེད་པའི་མཉན་བྱ་དེ། རྗོད་བྱེད་ཀྱི་སྒྲའི་མཚན་ཉིད། དེ་ལ་བརྗོད་བྱའི་སྒོ་ནས་དབྱེ་ན། རིགས་བརྗོད་ཀྱི་སྒྲ་དང༌། ཚོགས་བརྗོད་ཀྱི་སྒྲ་གཉིས། དང་པོ་ནི། གཟུགས་ཞེས་བརྗོད་པའི་སྒྲ་ལྟ་བུའོ།།
གཉིས་པ་ནི། བུམ་པ་ཞེས་བརྗོད་པའི་སྒྲ་ལྟ་བུའོ། །ཡང་དེ་ལ་བརྗོད་ཚུལ་གྱི་སྒོ་ནས་དབྱེ་ན། ཆོས་བརྗོད་ཀྱི་སྒྲ་དང༌། ཆོས་ཅན་བརྗོད་པའི་སྒྲ་ལྟ་བུ་དང༌། དང་པོ་ནི། སྒྲའི་མི་རྟག་པ་ཞེས་བརྗོད་པའི་སྒྲ་ལྟ་བུའོ། །གཉིས་པ་ནི། སྒྲ་མི་རྟག་པ་ཞེས་བརྗོད་པའི་སྒྲ་ལྟ་བུའོ། །ཞེས་ཁྱད་པར་གཞན་སྤོང་བ་དང༌། ཁྱད་པར་གཞན་མི་སྤོང་བ་སྟེ། སྒྲ་ཡི་མི་རྟག་པ་ཞེས་བརྗོད་ན། མི་རྟག་པ་ཞེས་པ་དེ་བུམ་པའི་མི་རྟག་པ་མིན་ཞིང༌། ཀ་བའི་མི་རྟག་པ་ཡང་ཤོད་ཀྱི་མེད། སྐབས་འདིའི་མི་རྟག་པ་ནི་སྒྲ་ཡི་མི་རྟག་པ་ཞེས་པས་ཁྱད་པར་གཞན་སྤོང་གི་ཡོད། སྒྲ་མི་རྟག་པ་ཞེས་བརྗོད་ན། ཐད་ཀར་སྒྲ་མི་རྟག་པ་བརྗོད་པ་ལས། བུམ་པ་ལ་སོགས་པའི་མི་རྟག་པ་གཞན་ཕར་བཅད་ནས་སྒྲ་མི་རྟག་པ་ལྟར་ཟུར་དུ་བརྗོད་ཀྱི་མེད་པ་ལྟ་བུ་རེད། སྒྲ་ཡི་མི་རྟག་པ་ཞེས་རྗོད་སྐབས། ཆོས་བརྗོད་ཀྱི་སྒྲ་དང༌། སྒྲ་མི་རྟག་པ་ཞེས་བརྗོད་སྐབས་ཆོས་ཅན་བརྗོད་པའི་སྒྲར་གསུངས་པ་ཡིན་ནོ།།


གཉིས་པ། ལམ་གྱི་འདོད་ཚུལ་བཤད་པ།
གཉིས་པ་ལམ་གྱི་འདོད་ཚུལ་ལ་གསུམ་ལས། ལམ་གྱི་དམིགས་པ་ནི། བདེན་བཞིའི་རྣམ་པ་མི་རྟག་སོགས་བཅུ་དྲུག་པོ་འདི་ཉིད་ཡིན་ལ། བདག་མེད་ཕྲ་མོ་དང༌། གང་ཟག་གི་བདག་མེད་ཕྲ་མོ་གཉིས་དོན་གཅིག་ཏུ་འདོད་ཅིང༌། ཆོས་ཀྱི་བདག་མེད་མ་གསུངས་པ་ཡིན། གང་ཟག་རྟག་གཅིག་རང་དབང་ཅན་གྱི་བདག་གིས་སྟོང་པ་གང་ཟག་གི་བདག་མེད་རགས་པ་དང༌། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་གང་ཟག་གི་བདག་མེད་ཕྲ་མོར་འདོད་དོ།།
ལམ་གྱི་སྤང་བྱ་ལ། གང་ཟག་གི་བདག་འཛིན་དང༌། ཉོན་མོངས་ཅན་དང༌། ཉོན་མོངས་ཅན་མ་ཡིན་པའི་མི་ཤེས་པ་སོགས་ཀྱི་ཐ་སྙད་ཙམ་ཞིག་མ་གཏོགས་ཆོས་ཀྱི་བདག་འཛིན་དང༌། ཤེས་སྒྲིབ་སོགས་ཁས་མི་ལེན་པ་བྱེ་སྨྲ་དང་འདྲའོ། །ཐེག་པ་གསུམ་གྱི་ལམ་ལ་ལམ་ལྔའི་རྣམ་གཞག་བྱེད་ཅིང༌། ཤེས་བཟོད་སྐད་ཅིག་མ་བཅུ་དྲུག་པོ་མཐོང་ལམ་དུ་འདོད་ལ། མངོན་སུམ་གྱི་སྣང་ཡུལ་ལ་རང་མཚན་ཞིག་དགོས་པས། རྣམ་འགྲེལ་ལས།
གཞལ་བྱ་གཉིས་ཕྱིར་ཚད་མ་གཉིས། །
ཞེས་གསུངས་པ་ལྟར། མངོན་སུམ་གྱི་སྣང་ཡུལ་ལ་རང་མཚན་ཞིག་དགོས་པས། གང་ཟག་གི་བདག་མེད་ཕྲ་མོ་ཉན་ཐོས་མཐོང་ལམ་བར་ཆད་མེད་ལམ་གྱི་འཛིན་སྟངས་ཀྱི་ཡུལ་དུ་མི་འདོད་དེ། མཐོང་ལམ་བར་ཆད་མེད་ལམ་དེ་ཉིད་རྣལ་འབྱོར་མངོན་སུམ་ཆགས་ཤིང༌། དེས་འཛིན་སྟངས་ཀྱི་ཡུལ་གང་ཟག་གི་བདག་མེད་ཅེས་བརྗོད་ན་དགག་པ་ཆགས་ཡོད་ལ། རང་མཚན་མི་ཆགས་པས་ན། དེ་གང་ཟག་གི་བདག་གིས་དབེན་པའི་འདུ་བྱེད་དངོས་སུ་གཞལ་བའི་ཤུགས་ལ་གང་ཟག་གི་བདག་མེད་ཕྲ་མོ་རྟོགས་པར་འདོད་པའི་ཕྱིར།


གསུམ་པ། འབྲས་བུའི་འདོད་ཚུལ་བཤད་པ།
གསུམ་པ་འབྲས་བུའི་འདོད་ཚུལ་ནི། བྱེ་བྲག་སྨྲ་བ་དང་མི་འདྲ་བ་ཞིག་ནི། དགྲ་བཅོམ་པ་སྤངས་རྟོགས་ལས་ཉམས་པ་མི་སྲིད་པ་དང༌། སངས་རྒྱས་ཀྱི་གཟུགས་ཕུང་སངས་རྒྱས་སུ་ཁས་ལེན་པ་མ་གཏོགས། ཐེག་པ་གསུམ་གྱི་འབྲས་བུ་མངོན་དུ་བྱེད་ཚུལ་སོགས་བྱེ་སྨྲ་དང་མཚུངས་སོ། །བྱེ་མདོ་གཉིས་ཀྱིས་ཐེག་ཆེན་གྱི་སྡེ་སྣོད་བཀར་ཁས་མི་ལེན་ཀྱང་ཕྱི་རབས་པ་རྣམས་ལ་བཀར་ཁས་ལེན་པ་ཡོད་པར་བཤད་དོ། །ཕལ་ཆེར་རིགས་པའི་རྗེས་འབྲང་དེ་དག་ཚད་མ་མདོ་དང༌། རྣམ་འགྲེལ་སོགས་ཀྱི་རྗེས་སུ་འབྲང་མཁན་ཆགས་ཀྱི་མེད་དམ་སྙམ། མདོར་ན། རིགས་པའི་རྗེས་འབྲང་གི་མདོ་སྡེ་པའི་ནང་གི་རིགས་འགའ་ཞིག་གིས་ཐེག་ཆེན་བཀར་ཁས་ལེན་པ་ཡོད་ཅེས་གསུངས་སོ།།
སྨྲས་པ།
རིགས་པའི་གཞུང་ལ་ལེགས་པར་སྦྱངས་པའི་མཐུས། །
རིགས་པའི་རྗེས་འབྲང་དཔེ་སྟོན་སྡེ་པ་ཡིས། །
རིགས་པའི་གསང་ཚིག་ཇི་བཞིན་བརྗོད་པ་འདི། །
རིགས་པ་སྨྲ་བ་རྣམས་ཀྱིས་དགའ་སྟོན་མཛོད། །
ཅེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །།


སེམས་ཙམ་པ་བཤད་པ།
དེ་ནས་ཐེག་ཆེན་གྱི་གྲུབ་མཐའ། སེམས་ཙམ་པའི་གྲུབ་མཐའི་རྣམ་གཞག་བཤད་པ་ལ། མཚན་ཉིད། དབྱེ་བ། སྒྲ་བཤད། འདོད་ཚུལ་དང་བཞི། བྱེ་མདོ་གཉིས་ཀྱིས་ཕལ་ཆེར་གྲུབ་མཐའི་ཁུངས་བཅོལ་སའི་མདོ་ཟུར་དུ་ཡོད་མེད་མི་ཤེས། སྤྱིར་བཏང་བདེན་བཞིའི་མདོ་ལ་སོགས་པ་དེ་དག་ལ་བྱེ་མདོ་གཉིས་ཀས་ཁུངས་བཅོལ་བ་ལས། སེམས་ཙམ་པའི་གྲུབ་མཐའི་ཁུངས་བཅོལ་ས་བྱེ་བྲག་པ་ཆོས་ཐམས་ཅད་སེམས་ཀྱི་བདག་ཉིད་དུ་བསྟན་པའི་མདོ་མང་པོ་ཞིག་ཡོད་པས་ན། དེ་དག་ཁུངས་གཏུགས་ས་གནང་གི་ཡོད། ཁྱད་པར་དུ་མདོ་སྡེ་དགོངས་འགྲེལ་ལྟ་བུ་སེམས་ཙམ་པའི་ཁུངས་གཏུགས་སའི་མདོ་ཡིན་ལ། དེ་དག་ནི་བཅོམ་ལྡན་འདས་རང་ཉིད་ཀྱི་དགོངས་པ་ཆགས་ཡོད།
དེ་བཞིན་དབུ་མ་པའི་གྲུབ་མཐའི་ཁུངས་བཅོལ་སའི་མདོ་ཟུར་དུ་ཡོད། དེ་ཡང་འཁོར་ལོ་བར་པ་ལྟ་བུ་དབུ་མ་པའི་ཁུངས་བཅོལ་སའི་མདོ་ཡིན། དབུ་མ་རང་རྒྱུད་པ་དང་ཐལ་འགྱུར་པ་ནང་གསེས་གཉིས་པོར་ཁུངས་བཅོལ་སའི་མདོ་ཟུར་དུ་ཕལ་ཆེར་མེད། སྤྱིར་དབུ་མའི་ཁུངས་བཅོལ་སའི་མདོའི་དགོངས་པ་བཀྲལ་ཚུལ་ལ་སློབ་དཔོན་སོ་སོས་བཞེད་པ་ཕྲ་རགས་ཀྱི་ཁྱད་པར་ཐོན་ནས་དེ་ལྟར་བྱུང་བ་མིན་ནམ།
གཉིས་ནས་མ་གཞི་གྲུབ་མཐའ་སྨྲ་བ་བཞི་སོགས་རྣམ་དབྱེ་མང་དུ་ཕྱེ་སྟེ། སློབ་དཔོན་དེ་དང་དེ་གྲུབ་མཐའ་འདིའི་ཁུངས་རེད། སློབ་དཔོན་འདི་གྲུབ་མཐའ་འདི་འཛིན་མཁན་རེད་ཅེས་རྣམ་དབྱེ་མང་དུ་ཕྱེ་བ་ནི། བོད་ཀྱི་མཁས་པ་དེ་དག་གིས་རྣམ་དབྱེ་ཕྱེ་བ་དེ་ཤུགས་ཆེ་བ་གནང་མེད་དམ་སྙམ།
དཔེར་ན། མདོ་ཀུན་ལས་བཏུས་པའི་འགྲེལ་པ་ཞི་བ་འབྱུང་གནས་སྦས་པས་མཛད་པ་དེའི་ནང་དུ་ཀླུ་སྒྲུབ་དང་ཐོགས་མེད་རྣམ་གཉིས་དགོངས་པ་གཅིག་ཏུ་བཞེད་ནས། ཀླུ་སྒྲུབ་དང་ཐོགས་མེད་གཉིས་དགོངས་པ་གཅིག་རེད་ཅེས་འདི་ལྟར་བཀྲལ་ཡོང་གི་འདུག དེ་གང་འདྲ་ཡིན་ནམ། དེ་ལྟར་ཡོང་གི་མེད་དམ་བསམ་གྱི་འདུག དེས་ན། ང་ཚོ་བོད་ཀྱི་མཁས་པ་རྣམས་ཀྱིས་ཞིབ་ཚགས་པོའི་ཐོག་ནས་ཞིབ་འཇུག་གནང་སྟེ། རྣམ་དབྱེ་ཐོན་པ་ཞིག་མཛད་མེད་དམ་སྙམ།
དང་པོ་ནི། ཕྱི་དོན་ཁས་མི་ལེན་ཞིང་གཞན་དབང་བདེན་གྲུབ་ཏུ་འདོད་པའི་ནང་པའི་གྲུབ་མཐའ་སྨྲ་བའི་གང་ཟག་དེ། སེམས་ཙམ་པའི་མཚན་ཉིད་དོ། །གཉིས་པ་ནི། དེ་ལ་དབྱེ་ན། སེམས་ཙམ་པ་རྣམ་བདེན་པ་དང༌། རྣམ་བརྫུན་པ་གཉིས། དེ་གཉིས་ཀྱི་ཁྱད་པར་ཡོད་དེ། སྔོན་འཛིན་མིག་ཤེས་ལ་སྔོན་པོ་སྔོན་པོར་སྣང་བ་དེ་རྣམ་བདེན་བརྫུན་གྱི་རྩོད་གཞིའི་རྣམ་པ་ཡིན་ལ། ཞེས་སྔོན་འཛིན་མིག་ཤེས་ལ་སྣང་ཚུལ་མི་འདྲ་བ་མང་པོ་ཡོང་གི་ཡོད། དེ་ཡང་ཕྱི་རོལ་དོན་དུ་སྣང་བ་དང༌། སྔོན་པོ་རགས་པར་སྣང་བ། སྔོན་པོ་སྔོན་པོར་སྣང་བ་བཅས་ལས། སྔོན་པོ་སྔོན་པོར་སྣང་བ་དེ་བདེན་པ་དང་བརྫུན་པ་གང་ཞིག་ཡིན་དེའི་ཐོག་ནས་རྣམ་བདེན་བརྫུན་གྱི་ཁྱད་པར་ཡོང་གི་ཡོད།
རྣམ་བདེན་པས་སྔོ་འཛིན་མིག་ཤེས་ལ་སྔོན་པོ་སྔོན་པོར་སྣང་བ་ལྟར་གྲུབ་པར་ཁས་ལེན། ཞེས་སྔོན་པོ་སྔོན་པོར་སྣང་བའི་ཆ་ལ་མ་འཁྲུལ་ཞིང༌། རྣམ་བརྫུན་པས་སྔོན་འཛིན་མིག་ཤེས་ལ་སྔོན་པོ་སྔོན་པོར་སྣང་སྐབས། སྔོན་པོ་ཞེས་རྒྱང་ཆད་ལྟ་བུ་སྟེ། སྔོན་འཛིན་མིག་ཤེས་དེ་ལས་རྒྱང་ཆད་དེ་ཕ་རོལ་ནས་སྣང་ཡོང་མཁན་ཞིག་ཡོང་གི་འདུག དེ་ག་སྔོན་པོ་ཕྱི་རོལ་དོན་དུ་གྲུབ་པ་སྣང་བ་ལྟ་བུ་ཞིག་རེད། དེས་ན་སྔོན་པོ་སྔོན་པོར་སྣང་བ་དེ་ཡང་འཁྲུལ་ཡོད་པ་རེད་ཅེས་སྔོན་པོ་སྔོན་པོར་སྣང་བ་ལྟར་མེད་ཅེས་གསུང་གི་མེད་དམ།
རྣམ་བརྫུན་པས་སྔོ་འཛིན་མིག་ཤེས་ལ་སྔོན་པོ་སྔོན་པོར་སྣང་བ་ལྟར་མ་གྲུབ་པར་ཁས་ལེན་པའི་ཕྱིར། དེར་ཐལ། རྣམ་བདེན་བརྫུན་གཉིས་ཀས་སྔོ་འཛིན་མིག་ཤེས་ལ་སྔོན་པོ་སྔོན་པོར་སྣང་བ་དང༌། སྔོན་པོ་རགས་པར་སྣང་བ་དང༌། སྔོན་པོ་ཕྱི་རོལ་དོན་དུ་སྣང་བར་འདོད་པར་འདྲ་ཡང༌། རྣམ་བདེན་པས་སྔོ་འཛིན་མིག་ཤེས་ལ་སྔོན་པོ་ཕྱི་རོལ་དོན་དུ་སྣང་བ་ལ་མ་རིག་པས་བསླད་པ་ཞུགས་ལ། སྔོན་པོ་སྔོན་པོར་སྣང་བ་དང༌། སྔོན་པོ་རགས་པར་སྣང་བ་ལ་མ་རིག་པས་བསླད་པ་མ་ཞུགས་པར་འདོད། རྣམ་བརྫུན་པས་སྔོན་པོ་ཕྱི་རོལ་དོན་དུ་སྣང་བ་ཙམ་དུ་མ་ཟད། སྔོན་པོ་སྔོན་པོར་སྣང་བ་དང༌། སྔོན་པོ་རགས་པར་སྣང་བ་ལ་ཡང་མ་རིག་པས་བསླད་པ་ཞུགས་པར་འདོད་པའི་ཕྱིར།
མཚན་ཉིད་བཤད་སྐབས། དེས་ན་སེམས་ཙམ་པ་གང་ཞིག དབང་ཤེས་ལ་རགས་པ་སྣང་བ་སྣང་བ་ལྟར་དུ་གྲུབ་པར་འདོད་པ་དེ༑ སེམས་ཙམ་རྣམ་བདེན་པའི་མཚན་ཉིད། སེམས་ཙམ་པ་གང་ཞིག དབང་ཤེས་ལ་རགས་པར་སྣང་བ་སྣང་བ་ལྟར་དུ་མ་གྲུབ་པར་འདོད་པ་དེ། སེམས་ཙམ་རྣམ་བརྫུན་པའི་མཚན་ཉིད་དམ་འཇོག་བྱེད་ཡིན་ཞེས་གསུངས་འདུག རྣམ་བདེན་པ་ལ་དབྱེ་ན། གཟུང་འཛིན་གྲངས་མཉམ་པ། སྒོ་ང་ཕྱེད་ཚལ་པ། སྣ་ཚོགས་གཉིས་མེད་པ་དང་གསུམ་ཡོད། མདོ་སྡེ་པའི་ནང་དུའང་ཤེས་པ་རྣམ་བཅས་ཤོད་སྐབས། རྣམ་པ་ཤར་ཚུལ་ཡུལ་གྱི་རྣམ་པ་སྟེ། དཔེར་ན། ང་ཚོས་མེ་ཏོག་ལྡུམ་རྭ་ཞིག་ལ་བལྟས་པ་ཡིན་ན། མེ་ཏོག་ཚོན་གཞི་དང་དབྱིབས་འདྲ་མིན་གློ་བུར་དུ་སྣང་བ་འཆར་གྱི་ཡོད། དེ་ལྟར་སྣང་བ་ཤར་སྐབས་དེའི་ཡུལ་གྱི་རྣམ་པ་ཧ་ཅང་མང་པོ་ཞིག་ཡོད་པ་དེ་དག་གི་རྣམ་པ་ཤར་བའི་རྗེས་འབྲེལ་གྱིས་དེ་འཛིན་མཁན་གྱི་བློ་ལ་གང་འདྲ་ཞིག་ཡོང་གི་ཡོད་དམ། དེའི་སྟེང་དུ་གཟུང་འཛིན་གྲངས་མཉམ་པ་ཞེས་གཟུང་བའི་རྣམ་པ་མི་འདྲ་བ་ཇི་ཙམ་ཡོད་ཀྱང༌། དེ་དང་གཟུང་བའི་རྣམ་པ་མི་འདྲ་རེ་རེའི་རྣམ་ཅན་གྱི་ཤེས་པ་འདྲ་མིན་མང་པོ་ཡོང་གི་ཡོད་ཅེས་བརྗོད་པ་ཡིན་ན། དེ་ནི་གཟུང་འཛིན་གྲངས་མཉམ་པ་ཡིན་ལ། གཟུང་བའི་རྣམ་པ་མང་པོ་ཡོད་པ་ལྟར། དེ་དང་དེ་འཛིན་མཁན་གྱི་ཤེས་པའི་ཆ་མང་པོ་ཞིག་ཡོང་གི་ཡོད་པ་ནི་གཟུང་འཛིན་གྲངས་མཉམ་པ་ཡིན།
སྣ་ཚོགས་གཉིས་མེད་པ་ནི། ཡུལ་གྱི་ངོས་ནས་རྣམ་པ་སྣ་ཚོགས་པ་ཞིག་ཡོད་ཀྱང༌། ཤེས་པ་གཅིག་སྟེ། རྣམ་པ་འདྲ་མིན་སྣང་ཙམ་འཛིན་མཁན་གྱི་ཤེས་པ་གཅིག་ཁོ་ནར་སྣ་ཚོགས་གཉིས་མེད་པ་དང༌། ཡུལ་གྱི་རྣམ་པ་སྣ་ཚོགས་ཡོད་ཀྱང༌། ཡུལ་ཅན་དེ་སྣ་ཚོགས་གཉིས་སུ་མེད་པ་གཅིག་ཏུ་བཞག་པ་ནི་སྣ་ཚོགས་གཉིས་མེད་པ་ཡིན། སྒོ་ང་ཕྱེད་ཚལ་པ་ཞེས་པ་ནི། ཡུལ་གྱི་རྣམ་པ་ལྟ་བུ་གཅིག་ཤར་བ་དང༌། དེ་འཛིན་མཁན་གྱི་བློ་ཡང་གཅིག་བཅས་གཉིས་ཀ་སྒོ་ང་ཕྱེད་དུ་བཏུབ་པ་ལྟར་གསུངས་པ་ཞིག་ཡོང་གི་འདུག ཡག་པོ་ཞིག་མི་ཤེས།
ང་ཚོ་ཚན་རིག་པ་དང་གོ་བསྡུར་བྱེད་སྐབས་སྐབས་ཤིག་ཡུལ་གྱི་རྣམ་པ་ཤར་སྟངས་སྐོར་ལ་ཁོང་ཚོས་འགྲེལ་བཤད་མང་པོ་ཞིག་བརྒྱབ་སོང༌། སྐབས་དེའི་འགྲེལ་བཤད་རྒྱབ་སྟངས་ལ་བལྟས་ན། སྣ་ཚོགས་གཉིས་མེད་ཞེས་པ་ཕལ་ཆེར་ཆགས་ཀྱི་ཡོད་པ་ལྟ་བུ་ཞིག་འདུག ཡུལ་གྱི་རྣམ་པ་སྣ་ཚོགས་པའི་རྣམ་པ་ཤར་ཡང༌། དེ་འཛིན་བྱེད་ཀྱི་བློ་དེ་སྤྱི་ཙམ་པ་གཅིག་སླེབས་པ་ཞིག་བཤད་སོང༌། དེ་འདྲ་པོ་ཞིག་འདུག་ཅིང༌། སྐབས་དེར་ངས་བརྗོད་རྒྱུ་བྱུང༌། དེ་ནང་པའི་གཞུང་གི་ནང་དུ་ཡུལ་གྱི་རྣམ་པའི་གྲངས་དང་མཉམ་པའི་འཛིན་པ་སྐྱེ་བ་ཞིག་དང༌། སྣ་ཚོགས་གཉིས་མེད་པ་དང༌། སྒོ་ང་ཕྱེད་ཚལ་པ་བཅས་བཤད་པའི་ནང་གི་སྣ་ཚོགས་གཉིས་མེད་པ་ཞེས་པ་དེ་འདྲ་པོ་འདུག་ཅེས་བརྗོད་རྒྱུ་བྱུང༌།
དེའི་ངོ་བོ་ངོས་འཛིན་སྟངས་ལ། བོད་ཀྱི་མཁས་པ་འགའ་ཞིག་གིས་གསུང་ཚུལ་འདྲ་མིན་འདུག་པ་སྟེ། འདི་གསུམ་གྱི་ཁྱད་པར་ལ་མཁས་པ་རྣམས་བཞེད་པ་མི་མཐུན་ཏེ། གུང་རུ་རྒྱལ་མཚན་བཟང་པོའི་དབུ་མའི་སྟོང་ཐུན་ལས། ཕྱེ་མ་ལེབ་ཀྱི་གཤོག་སྟེང་གི་ཁྲ་བོ་འཛིན་པའི་མིག་ཤེས་ཀྱིས་ཁྲ་བོ་འཛིན་པའི་ཚེ། ཡུལ་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་རྣམ་པ་གཏད་ཅིང༌། ཡུལ་ཅན་གྱི་ངོས་ནས་ཀྱང་སྔོ་སེར་སོགས་མི་འདྲ་བ་རེ་རེའི་རྣམ་པ་རྣམ་བདེན་དུ་སྐྱེ་བར་འདོད་པས་ན་གཟུང་འཛིན་གྲངས་མཉམ་པ་དང༌།
དེ་ལྟར་འཛིན་པའི་ཚེ་ཡུལ་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་རྣམ་པ་གཏད་ཅིང༌། ཡུལ་ཅན་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་རྣམ་པ་རྣམ་མེད་དུ་སྐྱེ་བར་འདོད་པས་ན་སྒོ་ང་ཕྱེད་ཚལ་པ་དང༌། དེ་ལྟར་འཛིན་པའི་ཚེ་ཡུལ་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་རྣམ་པ་མ་གཏད་ཅིང་ཁྲ་ཙམ་གྱི་རྣམ་པ་གཏད། ཡུལ་ཅན་གྱི་ངོས་ནས་སྔོ་སེར་སོགས་མི་འདྲ་བ་རེ་རེའི་རྣམ་པ་རྣམ་མེད་དུ་མ་སྐྱེས་པར་ཁྲ་ཙམ་གྱི་རྣམ་པ་རྣམ་མེད་དུ་སྐྱེས་བར་འདོད་པས་ན་སྣ་ཚོགས་གཉིས་མེད་པ་ཞེས་བཤད།
དྲུང་ཆེན་ལེགས་པ་བཟང་པོ་དང༌། པཎ་ཆེན་བསོད་ནམས་གྲགས་པ་སོགས་ཀྱིས་ཁྲ་འཛིན་དབང་ཤེས་ལ་སྣང་བའི་སྔོ་སེར་གཉིས་རྫས་ཐ་དད་ཡིན་པ་བཞིན་དུ་ཁྲ་འཛིན་མིག་ཤེས་ཀྱི་སྟེང་ན་མིག་ཤེས་རྫས་ཐ་དད་པ་དུ་མ་ཡོད་པར་ཁས་ལེན་པས་ན་གཟུང་འཛིན་གྲངས་མཉམ་པ་དང༌། སྔོན་པོ་དང་སྔོན་འཛིན་མིག་ཤེས་གཉིས་སྤྱིར་ཤེས་པའི་བདག་ཉིད་ཡིན་ཡང་དེ་གཉིས་རྫས་ཐ་དད་དུ་ཁས་ལེན་པས་ན་སྒོ་ང་ཕྱེད་ཚལ་པ་དང༌། ཁྲ་བོའི་སྟེང་གི་སྔོ་སེར་གཉིས་རྫས་གཅིག་ཡིན་པ་བཞིན་དུ་ཁྲ་འཛིན་མིག་ཤེས་ཀྱི་སྟེང་གི་སྔོ་སེར་འཛིན་པའི་དབང་ཤེས་གཉིས་རྫས་གཅིག་ཏུ་འདོད་པས་ན་སྣ་ཚོགས་གཉིས་མེད་པ་ཞེས་བཤད།
གྲུབ་མཐའ་ཆེན་མོ་ལས། ཁྲ་འཛིན་མིག་ཤེས་ཀྱིས་ཁྲ་བོ་ལ་བལྟས་པའི་ཚེ། ཁྲ་བོའི་སྟེང་གི་སྔོ་སེར་སོགས་ཀྱི་གྲངས་དང་མཉམ་པའི་རྣམ་ཤེས་རིགས་མཐུན་ཅིག་ཅར་དུ་སྐྱེ་བར་འདོད་པས་ན་གཟུང་འཛིན་གྲངས་མཉམ་པ་དང༌། སྔོན་པོ་དང་སྔོན་འཛིན་མིག་ཤེས་གཉིས་གྲུབ་དུས་ལ་ལྟོས་ནས་སྔ་ཕྱི་བ་ཡིན་ཡང༌། དམིགས་དུས་ལ་ལྟོས་ནས་རྫས་གཅིག་ཏུ་ཁས་ལེན་པས་ན་སྒོ་ང་ཕྱེད་ཚལ་པ་དང༌། ཁྲ་འཛིན་མིག་ཤེས་ཀྱིས་རང་ཡུལ་ལ་བལྟས་པའི་ཚེ༑ ཡུལ་གྱི་སྟེང་གི་སྔོ་སེར་སོགས་ཀྱི་གྲངས་དང་མཉམ་པའི་རྣམ་ཤེས་རིགས་མཐུན་ཅིག་ཅར་དུ་མི་སྐྱེ་བར་ཁྲ་འཛིན་མིག་ཤེས་གཅིག་པུ་དེ་ཁྲ་བོའི་སྟེང་གི་སྔོ་སེར་སོགས་འཛིན་པའི་དབང་ཤེས་ཡིན་པར་ཁས་ལེན་པས་ན་སྣ་ཚོགས་གཉིས་མེད་པ་ཞེས་བཤད་པས་ལུགས་དེ་གསུམ་གྱི་ནང་ནས་གང་བདེ་གཟུང་བར་བྱའོ། །གཟུང་འཛིན་གྲངས་མཉམ་པ་ལ་རྣམ་ཤེས་ཚོགས་བརྒྱད་དུ་འདོད་པ་དང༌། རྣམ་ཤེས་ཚོགས་དྲུག་འདོད་པ་གཉིས། སྣ་ཚོགས་གཉིས་མེད་པ་ལ་རྣམ་ཤེས་ཚོགས་དྲུག་སྨྲ་བ་དང༌། རྣམ་ཤེས་གཅིག་པུར་སྨྲ་བ་གཉིས་ཡོད་པར་བཤད་དོ། །
རྣམ་བརྫུན་པ་ལ་དབྱེ་ན། དྲི་བཅས་པ་དང༌། དྲི་མེད་རྣམ་བརྫུན་པ་གཉིས་ཡོད། སེམས་ཀྱི་ངོ་བོ་མ་རིག་པའི་བག་ཆགས་ཀྱི་དྲི་མས་བསླད་པར་འདོད་པས་ན་དྲི་བཅས་པ་དང༌། སེམས་ཀྱི་ངོ་བོ་མ་རིག་བག་ཆགས་ཀྱི་དྲི་མས་ཅུང་ཟད་ཀྱང་མ་བསླད་པར་འདོད་པས་ན་དྲི་མེད་པ་ཞེས་ཟེར། ཡང་ན། སངས་རྒྱས་ཀྱི་ས་ན་མ་རིག་པ་མེད་ཀྱང་འཁྲུལ་བའི་སྣང་བ་ཡོད་པར་འདོད་པས་ན་དྲི་བཅས་པ་དང༌། སངས་རྒྱས་ཀྱི་ས་ན་མ་རིག་པ་མེད་པས་འཁྲུལ་སྣང་ཡང་མེད་པར་འདོད་པས་དྲི་མེད་པ་ཞེས་ཟེར།
ཡང་སེམས་ཙམ་པ་ལ་དབྱེ་ན། ལུང་གི་རྗེས་འབྲང་དང༌། རིགས་པའི་རྗེས་འབྲང་གཉིས། དང་པོ་ནི། ས་སྡེ་ལྔའི་རྗེས་འབྲང་དང༌། གཉིས་པ་ནི། ཚད་མ་སྡེ་བདུན་གྱི་རྗེས་འབྲང་རྣམས་སོ།།
གསུམ་པ་སྒྲ་བཤད་ནི། ཅིའི་ཕྱིར་སེམས་ཙམ་པ་ཞེས་བྱ་ཞེ་ན། ཆོས་ཐམས་ཅད་སེམས་ཀྱི་བདག་ཉིད་དུ་སྨྲ་བས་ན་སེམས་ཙམ་པའམ་རྣམ་རིག་པ་དང༌། རྣལ་འབྱོར་པའི་གཞིའི་སྒོ་ནས་ལམ་གྱི་སྤྱོད་པ་ཉམས་ལེན་གཏན་ལ་འབེབས་པས་རྣལ་འབྱོར་སྤྱོད་པ་བ་ཞེས་ཀྱང་བྱའོ། །
དང་པོ། གཞིའི་འདོད་ཚུལ་བཤད་པ།


བཞི་པ་འདོད་ཚུལ་ལ་གཞི་ལམ་འབྲས་བུ་གསུམ་ལས། དང་པོ་ལ་ཡུལ་དང་ཡུལ་ཅན་གཉིས། དང་པོ་ནི། ཤེས་བྱ་ཐམས་ཅད་མཚན་ཉིད་གསུམ་དུ་འདུས་པར་འདོད་དེ། འདུས་བྱས་ཐམས་ཅད་གཞན་དབང༌། ཆོས་ཉིད་ཐམས་ཅད་ཡོངས་གྲུབ། དེ་ལས་གཞན་པ་རྣམས་ཀུན་བཏགས་སུ་འདོད་པའི་ཕྱིར། ཞེས་གྲུབ་མཐའ་འདི་བཞི་ཆར་གྱིས་ཐ་སྙད་པའི་ཕྱོགས་ཀྱི་རྣམ་གཞག་གི་འདོད་ཚུལ་ཡང་མི་འདྲ་བ་ཡོང་གི་ཡོད་ལ། གཙོ་བོ་བདག་མེད་པའི་དོན་གྱི་གོ་བ་ལེན་ཚུལ་ཕྲ་རགས་ཡོད་པའི་ཐོག་ནས་གྲུབ་མཐའ་བཞི་པོ་དེ་ཐོན་ཡོང་གི་ཡོད།
ཐོག་མར་ལས་དང་པོ་བ་བློ་རྒྱ་ཆེན་པོ་མིན་པ་ཞིག་གིས། རང་རྒྱུད་ཀྱི་ཆགས་སྡང་གི་བློ་ཤུགས་ཆུང་དུ་གཏོང་བའི་ཐབས་ཤེས་གང་ཞིག་བྱེད་དགོས་སམ་ཞེ་ན། ང་རང་ཚོའི་ཆགས་སྡང་གཉིས་གཙོ་བོར་གྱུར་པའི་ཉོན་མོངས་པའི་བློ་དེ་དག་སྐྱེས་ཡོང་སྐབས། དཔེར་ན། ཡུལ་ཡིད་དུ་འོང་བ་ལ་ཆགས་པ་སྐྱེས་ཤིང༌། ཡུལ་ཡིད་དུ་མི་འོང་བར་སྡང་བ་སྐྱེས་པ་འདི་དག་སྤྱིར་བཏང་བཤད་ན། དེར་ཡུལ་ཡིད་དུ་འོང་བ་སྣང་གི་འདུག་ཅེས་ང་ཚོར་ཆགས་པ་སྐྱེས་ཀྱི་མེད་ལ། མི་གཞན་ཞིག་ལ་ཡུལ་ཡིད་དུ་མི་འོང་བ་སྣང་གི་འདུག་ཅེས་ང་ཚོར་སྡང་བ་ཡང་སྐྱེས་ཀྱི་མེད། ང་ལ་ཡིད་དུ་འོང་བ་སྣང་བ་དང༌། ང་ལ་ཡིད་དུ་མི་འོང་བ་སྣང་གི་འདུག་ཅེས་ཡིད་དུ་འོང་བ་སྣང་ས་དང་མི་སྣང་ས་དེ་བདག་ཡིན་སྟབས་དེར་ཁྱད་པར་ཆེན་པོ་ཡོད།
བདག་གམ་ང་ཞེས་པ་དེ་དང་འབྲེལ་ནས་ཡིད་དུ་འོང་བ་དང་ཡིད་དུ་མི་འོང་བ་བཞག་དགོས་པས་ན། ཡིད་དུ་འོང་བ་ལ་ཆགས་པ་དང༌། ཡིད་དུ་མི་འོང་བར་སྡང་བ་དེ་ང་ཞེས་པའི་ཨ་འཐས་ཀྱི་འཛིན་པ་ཇི་ཙམ་གྱི་ཤུགས་ཆེ་བ་ཡོད་པ་དེའི་ཚོད་ཀྱིས་ཆགས་པ་དང་སྡང་བ་དེ་ཤུགས་ཆེ་བ་ཡོང་གི་ཡོད། དཔེར་ན། ང་ཡི་གཉེན་དང༌། ང་ཡི་དགྲ་ཞེས་ཤུགས་ཆེན་པོ་ཡོང་བ་ཞིག་རེད། ཇི་ཙམ་གྱི་ངར་འཛིན་པ་སྟེ། ང་ཞེས་རྗོད་སྐབས་ནད་རྩ་བ་ནས་མི་འཁྱོག་པའི་ང་ཞེས་ཤུགས་ཆེན་པོ་དེ་ཙམ་མེད་པར་ཅུང་ཟད་ཤུགས་ཆུང་དུ་ཕྱིན་ན། སྤྱིར་ང་ཡི་གཉེན་དང༌། ང་ཡི་དགྲ་ཡོད་ཀྱང༌། ང་ཡི་དགྲ་དང་གཉེན་ཡིན་པ་རྒྱུ་མཚན་དུ་བྱས་ཏེ་ཆགས་སྡང་ཤུགས་དྲག་པོ་སྐྱེ་བ་དེ་ཕལ་ཆེར་ཤུགས་ཆུང་བ་ཡོད།
ནམ་རྒྱུན་ངས་དཔེ་འདི་འདྲ་ཤོད་ཀྱི་ཡོད། དཔེར་ན། ཆུ་ཚོད་ཅིག་ཚོང་ཁང་དུ་ཡོད་པའི་སྐབས་སུ། ང་ཡིར་མ་འཛིན་པའི་གོང་དུ་ང་ཡི་ཆུ་ཚོད་ཅེས་རང་ཉིད་ཀྱིས་ཉོས་ནས་བདག་གིར་འཛིན་པ་མ་སྐྱེས་པའི་གོང་ལ་ཡུལ་དེ་ཡིད་དུ་འོང་བ་དང་བཟང་པོའི་ཆ་ལྟ་བུ་ཞིག་ལ་དམིགས་ནས་དེ་ཡག་པོ་འདུག་བསམ་པ་ཞིག་ཡོང་གི་རེད། འོན་ཀྱང་དེ་རང་ཉིད་ཀྱིས་ཉོས་ཚར་བའི་རྗེས་སུ་ང་ཡི་ཆུ་ཚོད་ཅེས་པ་ཞིག་ཆགས་ཟིན་སྐབས། གོང་དུ་ཚོང་ཁང་དུ་ཡོད་པའི་ཆུ་ཚོད་ཀྱི་གནས་སྐབས་ལས་ཡིད་དུ་འོང་བའི་ཆ་དེ་ཤུགས་ཆེ་རུ་ཕྱིན་ཏེ། ང་ཡིར་འཛིན་པའམ་བདག་གིར་བཟུང་བས་ཡུལ་དེ་ལ་ཆགས་པའི་བློ་དེ་ཤུགས་ཆེ་རུ་འགྲོ་ཡི་ཡོད།
དེར་བརྟེན་སྔོན་ལ་ཆགས་སྡང་གི་བློ་རགས་པ་དེ་དག་སེལ་བའི་རིམ་པ་དང་པོར་ང་ཞེས་གཙིགས་སུ་བྱེད་པའི་ང་རང་མཚན་པའམ། ང་ཨ་འཐས་སུ་ཤར་བའི་བློ་ཤུགས་ཆུང་དུ་གཏོང་བའི་ཐབས་ཤེས་ཤིག་བྱེད་རྒྱུ་གསུངས་པ་རེད། དེ་གང་ལགས་ཤེ་ན། གོང་དུ་བཀའ་མོལ་བྱུང་བ་བཞིན། ང་ཡི་ལུས་དང༌། ང་ཡི་སེམས། ང་ཡི་ཁང་ཁྱིམ། ང་ཡི་གཉེན་ཉེ་དུ། ང་ཡི་སྤྱི་བོ༑ ང་ཡི་སྙིང་ག་ཞེས་རྗོད་སྐབས། དེ་ཐམས་ཅད་གང་གིས་ཡིན་རྒྱུའི་ང་ཞེས་ཚུགས་ཐུབ་པ་ཞིག་བློར་ཤར་ཡོང་གི་ཡོད། དེ་ཇི་ལྟར་ཤར་བ་ལྟར་མེད་ཅེས་རྗོད་སྐབས། ང་ཞེས་པ་དེ་ཚུགས་ཐུབ་པའི་བློ་དེ་ཇི་ཙམ་གྱིས་ཤུགས་ཆུང་དུ་ཕྱིན་པའི་ཚོད་ཀྱིས། ང་ཡི་གཉེན་དང༌། ང་ཡི་དགྲ། ང་ཡི་ལོངས་སྤྱོད་ཅེས་པའི་འཛིན་ཆགས་དེ་ཅུང་ཟད་ཤུགས་ཆུང་དུ་འགྲོ་ཡི་ཡོད། ཇི་ཙམ་གྱིས་འཛིན་ཆགས་དེ་ཤུགས་ཆུང་དུ་ཕྱིན་པ་ཡིན་ན། དེ་ལ་འགལ་རྐྱེན་བཟོ་མཁན་གྱི་མི་མཐུན་ཕྱོགས་ལ་སྡང་བ་དེ་ཤུགས་ཆུང་དུ་འགྲོ་ཡི་རེད། རྣམ་འགྲེལ་ལས།
བདག་ཡོད་ན་ནི་གཞན་དུ་ཤེས། །
བདག་གཞན་ཆ་ལས་འཛིན་དང་སྡང༌། །
ཞེས་གསུངས་པ་ལྟར་ཇི་ཙམ་གྱིས་ཆགས་པའི་བློ་ཤུགས་ཆེ་བ་ཡོད་པ་དེའི་ཚོད་ཀྱིས་སྡང་བའི་བློ་སྐྱེས་ཡོང་བ་ཡིན། གང་ཡང་མ་བྱས་པར་སྡང་བ་མི་སྐྱེས་ཤིང༌། སུ་ལའང་ཁྲོས་པ་ཞིག་མིན། ཐོག་མར་རང་ཉིད་དང༌། ང་ཡི་གཉེན་ཉེ་དུར་ཆགས་པ་ཞིག་ཡོད་པས་ན། དེའི་དབང་ལས་དེར་འགལ་རྐྱེན་འཕྲད་སྐབས་སྡང་བ་དེ་སླེབས་ཡོང་གི་ཡོད།
དེར་བརྟེན་ཆགས་སྡང་གི་བློ་ཤུགས་ཆུང་དུ་གཏོང་བའི་རིམ་པ་དང་པོར་ང་ཞེས་པའི་བློ་ཤུགས་དྲག་པོ་དེའི་ཤུགས་ཆུང་དུ་གཏོང་བ་ཞིག་དང༌། དེར་རྟག་གཅིག་རང་དབང་བའི་བདག་མེད་ཅེས་པ་དེ་གཅིག་དང༌། དེ་ཙམ་དུ་མ་ཟད་པར་ཕུང་པོའི་ཕྱི་ནས་ཕུང་པོ་ལས་དོན་གཞན་པའི་རྟག་གཅིག་རང་དབང་བའི་བདག་མེད་ཅིང༌། དེ་བཞིན་ཕུང་པོའི་ནང་ནས་ཕུང་པོ་ལ་བརྟེན་པ་གང་ཞིག་ལ། ཕུང་པོ་ལ་དབང་སྒྱུར་མཁན་གྱི་རྗེ་བོ་ལྟ་བུའི་ང་རང་རྐྱ་བ་ཞིག་མེད་ཅེས་བསམ་བློ་བཏང་ཞིང་ངེས་པ་དྲངས། དེའི་ཐོག་གོམས་འདྲིས་བསྟེན་ན་ང་ཞེས་པའི་བློ་དེ་ཤུགས་ཆུང་དུ་འགྲོ་ཡི་ཡོད།
དེ་ནས་རིམ་པ་གཉིས་པ་དེ་སླེབས་སྐབས། ང་ལ་ཡིད་དུ་འོང་བ་སྣང་གི་འདུག ང་ལ་ཡིད་དུ་མི་འོང་བ་སྣང་གི་འདུག་ཅེས་བརྗོད་པའི་སྣང་སའི་དང་པོར་ང་དེ་གང་ཟག་གི་བདག་མེད་སྒོམ་པའི་སྟེང་ནས་ཤུགས་ཆུང་དུ་གཏོང་བ་ཙམ་དུ་མ་ཟད། གང་སྣང་རྒྱུའི་ཡིད་དུ་འོང་བ་དང༌། ཡིད་དུ་མི་འོང་བ་སྣང་རྒྱུའི་ཆོས་དེ་དང་དེ་ལས་བདག་མེད་པ་ཞིག་བསམ་བློ་གཏང་ན་ཤུགས་ཆེ་རུ་འགྲོ་ཡི་ཡོད། ཆོས་ཀྱི་བདག་མེད་གསུངས་པ་དེ་དག་ཡིན་པ་རེད། ཕུང་སོགས་ཀྱི་བསྡུས་པའི་ཆོས་དེ་དག་ཀྱང༌། ང་ཇི་ལྟར་སྣང་བ་ལྟར་བདེན་པར་མེད་པ། དབུ་མ་པའི་གསུངས་པའི་བདེན་པར་མེད་པ་ཞེས་པ་དེ་རྗོད་ཀྱི་མེད།
སྐབས་ཐོབ་ཀྱི་བདེན་པར་མེད་པའི་སྟེང་ནས་བསམ་བློ་བཏང་བ་ཡིན་ན༑ ང་ཞེས་ཚུགས་ཐུབ་པ་བདེན་པ་བ་དེ་མེད་པར་མཐོང་བ་ཙམ་དུ་མ་ཟད། ང་དེས་ལོངས་སྤྱད་བྱའི་ཆོས་དེ་དག་ཀྱང་ཚུགས་ཐུབ་ཨ་འཐས་བདེན་པ་མེད་ཅེས་པ་ཞིག་དང༌། དེ་སྒྲུབ་པ་ལ་སྒྲུབ་བྱེད་གཅིག་ནི། ཕྱི་རོལ་དོན་དུ་གྲུབ་པ་མེད་ཅེས་དང༌། དེ་ཐམས་ཅད་ཕུང་སོགས་ཀྱི་ཆོས་དེ་དང་འཇལ་བྱེད་ཀྱི་བློ་དེ་ཉིད་ཀྱི་སྟེང་ནས་བག་ཆགས་སད་པ་ཙམ་ལས། བློ་དེར་སྣང་རྒྱུའི་དངོས་པོ་རང་མཚན་པ་འདི་དང་འདིའོ་ཞེས་ཕྱི་རོལ་ནས་རང་ཚུགས་ཐུབ་པ་གྲུབ་པ་ཞིག་མེད་ཅེས་བརྗོད་པ་ཡིན་ན།
དཔེར་ན། ང་རང་ཚོའི་བློ་ཕལ་པ་ཞིག་ཡིན་ཡང༌། རྨི་ལམ་གྱི་སྣང་བ་ལ་ཆགས་སྡང་སྐྱེས་ན། གཉིད་བསད་པའི་གནས་སྐབས་ལ་སྙིང་པོ་གང་ཞིག་ཡོད་དམ། ང་རང་གི་ཤེས་པ་ལ་སྣང་བ་ཙམ་ཞིག་རེད་བསམ་པ་ཞིག་ལས་ཡོང་གི་མ་རེད། ཕྱི་རོལ་གྱི་དགྲ་དང་གཉེན་ཞེས་མཛུབ་མོ་འཛུགས་ས་ཞིག་ཡོད་པ་དེར་ཆགས་སྡང་ཤུགས་ཆེ་བ་སྐྱེས་པ་ཞིག་ཡོད། མཛུབ་མོ་འཛུགས་སའི་ཆགས་སྡང་སྐྱེས་སའི་ཡུལ་དེ་དག་ཀྱང༌། རང་གི་བློའི་སྟེང་ནས་བག་ཆགས་སད་པ་ཙམ་དང༌། རང་གི་སེམས་ཀྱི་སྣང་ཆ་ཙམ་རེད་ཅེས་བརྗོད་པ་ཡིན་ན། ཕྱི་རོལ་ནས་ཚུགས་ཐུབ་ཏུ་གྲུབ་པའི་བདེན་པ་བ་ཞིག་ཡོད་པར་ཞེན་ནས་ཆགས་སྡང་སྐྱེ་བ་དེ་ཉུང་དུ་འགྲོ་ས་རེད།
འདི་ལྟར་བྱས་ཏེ་སེམས་ཙམ་པའི་གཞུང་གི་སྐབས་ནས། ཆོས་ཀྱི་བདག་མེད་གསུངས་པ་དེ་འདི་ཡིན་པ་རེད། ཕུང་སོགས་ཀྱི་ཆོས་དེ་དག་ཀྱང་སྣང་བ་ལྟར་གྲུབ་པ་ཞིག་མེད་ཅེས་པའི་སྟེང་ནས་ཆོས་ཀྱི་བདག་མེད་ཅེས་གསུངས་པ་ནི་ཐབས་མཁས་པ་རེད་འདུག་ཅིང༌། དེར་བརྟེན་གང་ཟག་གི་བདག་མེད་དང༌། ཆོས་ཀྱི་བདག་མེད་གཉིས་བཤད་ཅིང༌། ཆགས་སྡང་སྐྱེ་མཁན་གྱི་ང་དང༌། ཆགས་སྡང་སྐྱེ་སའི་ཡུལ་དེ་གཉིས་ཀ་རང་དབང་བ་བདེན་པ་བ་མེད་ཅེས་གསུངས་པ་རེད།
བདེན་པ་བ་མེད་ལུགས་ལ་རིམ་པ་མང་པོ་ཞིག་ཡོད། ཕྱི་རོལ་དོན་དུ་གྲུབ་པའི་བདེན་པ་མེད་ཅེས་པའི་རྗོད་ཚུལ་གཅིག་དང༌། དོན་དམ་པར་གྲུབ་པ་ཞིག་མེད་ཅེས། ཆོས་དེ་དང་དེ་རང་གི་ཡིན་ལུགས་སུ་གྲུབ་པ་ལྟ་བུ་ཞིག་དང༌། རང་གི་རང་བཞིན་མཐར་ཐུག་ཡིན་པ་ལྟ་བུ་ཞིག་སྣང་གི་ཡོད། རང་གི་རང་བཞིན་ལྟ་བུ་ཞིག་ཡིན་ན། རང་གི་མཚན་ཉིད་དམ་ཆོས་ཉིད་ལྟ་བུར་གྲུབ་ན་དོན་དམ་པར་གྲུབ་པ་རེད། དོན་དམ་པར་གྲུབ་པ་ཡིན་ན། ཡུལ་དེའི་རང་བཞིན་ལ་ཇི་ཙམ་གྱིས་དཔྱད་པ་དེའི་ཚོད་ཀྱི་དེ་ཇེ་གསལ་དུ་འགྲོ་དགོས་ཀྱང་དེ་ལྟར་མེད་ཅེས་རྗོད་སྐབས། གཟུགས་སོགས་ཀྱི་ཆོས་ཐམས་ཅད་དོན་དམ་པར་གྲུབ་པ་མེད་ཅེས་གཅིག་བཤད་ཡོང་གི་ཡོད།
དེ་ལས་ཤུགས་ཆེ་རུ་བཏང་བའི་སྐབས་སུ། ཆོས་གང་དང་གང་ཞིག་ཡིན་ཡང༌། དེ་སྣང་བའི་སྐབས་དོན་གྱི་ངོས་ནས་ཡོད་པ་ཞིག་སྣང་གི་ཡོད་ཀྱང༌། དོན་གྱི་ངོས་ནས་གྲུབ་པ་ཏན་ནས་མེད། ཕར་བཏགས་ཙམ་དང༌། མིང་རྐྱང་ཙམ་རེད་ཅེས་བརྗོད་སྐབས། མིང་རྐྱང་བཏགས་ཡོད་ཙམ་གྱི་ཐོག་ནས་རྒྱུ་འབྲས་བྱ་བྱེད་འཇོག་ཐུབ་པ་ཞིག་བྱུང་ན། སེམས་ལ་གནོད་པ་ཤུགས་ཆེ་ཤོས་སམ་བདག་ཏུ་འཛིན་པའི་བདེན་འཛིན་ལ་གནོད་པ་ཤུགས་ཆེ་ཤོས་ནི༑ ཇི་ལྟར་སྣང་བ་ལྟར་ཕར་ངོས་ནས་གྲུབ་པའམ་ཡུལ་སྟེང་ནས་གྲུབ་པ་ཏན་ནས་མེད་ཅིང༌། མིང་རྐྱང་བཏགས་ཡོད་ཙམ་རེད་ཅེས་པ་དེ་ཤུགས་ཆེ་ཤོས་ཡིན།
ཉེན་ཁ་གཅིག་ཡོད་པ་ནི། མིང་རྐྱང་བཏགས་ཡོད་ཙམ་གྱིས་སྟེང་ནས་བྱ་བྱེད་ཡག་པོ་ཞིག་འཇོག་མི་ཐུབ་པ་ཆགས་པ་ཡིན་ན། ཐ་སྙད་ལ་སྐུར་འདེབས་སུ་འགྲོ་བའི་ཉེན་ཁ་ཡོད་པ་ལས། དེའི་ཉེན་ཁ་སེལ་ནས་རྟེན་འབྱུང་གི་དེ་ཁོ་ན་ཉིད་དམ། རྟེན་ཅིང་འབྲེལ་བར་འབྱུང་བ་རྒྱུ་མཚན་དུ་བྱས་ཏེ་ངོ་བོ་ཉིད་ཀྱིས་གྲུབ་པ་མེད་ལ། བདེན་པར་གྲུབ་པ་མེད་ཅེས་པའི་སྟེང་དུ་གོ་བ་སླེབས་ཐུབ་པ་ཞིག་བྱུང་ན། ངར་འཛིན་པའམ་བདེན་པར་འཛིན་པའི་བདེན་འཛིན་ལ་དེ་ལས་ལྷག་པའི་གནོད་བྱེད་ཤུགས་ཆེ་བ་ཞིག་མེད་པ་ཕལ་ཆེར་གསལ་པོ་རེད། དེས་ན་གྲུབ་མཐའ་དེ་དག་གི་བང་རིམ་ལྟར་འདི་ལྟར་འཁྲིད་ཡོང་གི་ཡོད།
དེ་གསུམ་པོ་རང་ངོས་ནས་གྲུབ་པ་དང༌། རང་བཞིན་གྱིས་གྲུབ་པར་འདོད་ཀྱང༌། བདེན་པར་གྲུབ་མ་གྲུབ་ཀྱི་ཁྱད་པར་ཡོད་དེ༑ ཀུན་བཏགས་བདེན་མེད་དང༌། གཞན་དབང་ཡོངས་གྲུབ་གཉིས་བདེན་གྲུབ་ཏུ་འདོད་པའི་ཕྱིར། མཚན་ཉིད་གསུམ་དུ་ཕྱེ་བ་ནི་མ་གཞི་ཤེས་བྱར་མཚན་ཉིད་གསུམ་དུ་ཕྱེ་བའི་རྒྱུ་མཚན་ཡོད་པས་འགྲིགས་ཀྱང༌། གཙོ་བོའི་ནང་གི་གཙོ་བོ་ནི། འདུས་བྱས་གཞན་དབང་སྤྱི་དང༌། ལྷག་པར་མ་དག་པའི་གཞན་དབང་སྟེ། རྗེ་བཙུན་བྱམས་མགོན་གྱིས་མཛད་པའི་དབུས་མཐའ་ལས།
ཡང་དག་མ་ཡིན་ཀུན་རྟོག་ཡོད། །དེ་ལ་གཉིས་པོ་ཡོད་མ་ཡིན། །
ཞེས་གསུངས་པ་ལྟར་དང༌། མདོར་ན་མ་དག་པའི་གཞན་དབང་འདི་དང་འབྲེལ་ནས་ང་རང་ཚོའི་ཆགས་སྡང་གི་བློ་དེ་དག་སྐྱེ་ཡི་ཡོད། མ་གཞི་ཟག་མེད་ཀྱི་ཆོས་ལ་དམིགས་ནས། ཆགས་སྡང་སྐྱེ་བ་ཡོང་གི་མེད་དམ། གཙོ་བོ་ནི་མ་དག་པའི་གཞན་དབང་ལ་བརྟེན་ནས་ང་ཚོ་འཁོར་བར་འཁོར་བ་དང་སྡུག་བསྔལ་མྱོང་བ་འདི་དག་ཆགས་ཀྱི་ཡོད་སྟབས་ཡུལ་གང་ལ་ཆགས་སྡང་བློ་སྐྱེས་ནས། དེས་རྐྱེན་པས་སྡུག་བསྔལ་ཡོང་བ་འདི་ང་ཚོར་ཇི་ལྟར་སྣང་བ་ལྟར་གྱི་ཀུན་བཏགས་ཀྱིས་སྟོང་པའི་ཡོངས་གྲུབ་ཀྱི་རང་བཞིན་རེད་ཅེས་བཞེད་ཡོང་སྐབས་ཕན་གྱི་འདུག
དོན་དམ་པར་མ་གྲུབ་ཀྱང་རྟོག་པའི་ངོ་བོར་གྲུབ་པ་དེ། ཀུན་བཏགས་ཀྱི་མཚན་ཉིད། སྒྲ་རྟོག་གིས་བཏགས་ཙམ་དེ་ཀུན་བཏགས་ཀྱི་མཚན་ཉིད། དེ་ལ་དབྱེ་ན། རྣམ་གྲངས་པའི་ཀུན་བཏགས་དང༌། མཚན་ཉིད་ཡོངས་སུ་ཆད་པའི་ཀུན་བཏགས་གཉིས། དང་པོ་རྣམ་གྲངས་པའི་ཀུན་བཏགས་ནི། འདུས་མ་བྱས་དང༌། ཤེས་བྱ་ལྟ་བུའོ། །
གཉིས་པ་མཚན་ཉིད་ཡོངས་སུ་ཆད་པའི་ཀུན་བཏགས་ནི། བདེན་འཛིན་གཉིས་ཀྱི་ཞེན་ཡུལ་བདག་གཉིས་ལྟ་བུའོ། །རྒྱུ་རྐྱེན་གཞན་གྱི་དབང་ལ་བརྟེན་ནས་བྱུང་ཞིང་ཡོངས་གྲུབ་ཀྱི་རྟེན་དུ་གྱུར་པ་དེ། གཞན་དབང་གི་མཚན་ཉིད། དེ་ལ་དབྱེ་ན། དག་པའི་གཞན་དབང་དང༌། མ་དག་པའི་གཞན་དབང་གཉིས། དང་པོ་དག་པའི་གཞན་དབང་ནི། འཕགས་པའི་རྗེས་ཐོབ་ཡེ་ཤེས་དང༌། སངས་རྒྱས་ཀྱི་མཚན་དཔེ་ལྟ་བུའོ། །གཉིས་པ་མ་དག་པའི་གཞན་དབང་ནི། ཟག་བཅས་ཉེར་ལེན་གྱི་ཕུང་པོ་ལྟ་བུའོ། །བདག་གཉིས་གང་རུང་གིས་སྟོང་པའི་དེ་བཞིན་ཉིད་དེ། ཡོངས་གྲུབ་ཀྱི་མཚན་ཉིད། བདག་གཉིས་གང་རུང་ཞེས་པ་ནི། གང་ཟག་གི་བདག་དང་ཆོས་ཀྱི་བདག་གཉིས་གང་རུང་གིས་སྟོང་པའི་དེ་བཞིན་ཉིད་གང་རུང་གསུང་གི་ཡོད། ཡང༌། དབུས་མཐའ་ལས།
གཅིག་པུ་ཁོ་ནར་བརྗོད་པ་ཡིན། །
ཞེས་པའི་ཚིག་དེའི་འགྲེལ་ལུགས་གཅིག་ལ་ཆོས་ཀྱི་བདག་མེད་ལ་ཡོངས་གྲུབ་ཏུ་བཤད་ཅིང༌། གང་ཟག་གི་བདག་མེད་ཡོངས་གྲུབ་ལ་མི་འདོད་པ་ཡོང་གི་ཡོད་ཀྱང་ཁྱད་པར་གང་ཡང་མེད། དེ་ལ་དབྱེ་ན། ཕྱིན་ཅི་མ་ལོག་པའི་ཡོངས་གྲུབ་དང༌། འགྱུར་མེད་ཡོངས་གྲུབ་གཉིས། ཡོངས་གྲུབ་ཀྱི་གཙོ་བོ་ནི་འགྱུར་མེད་ཡོངས་གྲུབ་ཅེས་པ་འདི་ཡིན། འོན་ཀྱང་འགྱུར་མེད་ཡོངས་གྲུབ་ཡུལ་དུ་བྱེད་མཁན་གྱི་འཕགས་པའི་མཉམ་གཞག་ཡེ་ཤེས་དེར་ཕྱིན་ཅི་མ་ལོག་པའི་ཡོངས་གྲུབ་ཀྱི་མིང་བཏགས་པ་ཡིན། དང་པོ་ནི། འཕགས་པའི་མཉམ་བཞག་ཡེ་ཤེས་ལྟ་བུའོ། །གཉིས་པ་འགྱུར་མེད་ཡོངས་གྲུབ་ནི། ཆོས་ཉིད་ལྟ་བུའོ། །ཕྱིན་ཅི་མ་ལོག་པའི་ཡོངས་གྲུབ་ཡོངས་གྲུབ་ཀྱི་དབྱེ་བར་བཀོད་ཀྱང་ཡོངས་གྲུབ་དངོས་མ་ཡིན་ཏེ། གང་ལ་དམིགས་ནས་སྒྲིབ་པ་ཟད་པར་འགྱུར་བའི་རྣམ་དག་ལམ་གྱི་དམིགས་པ་མཐར་ཐུག་མ་ཡིན་པའི་ཕྱིར།
མདོར་ན་བདག་འཛིན་གྱི་གཉེན་པོར་སྟོང་པ་གཏན་ལ་ཕབ་པའི་སླད་དུ་མཚན་ཉིད་གསུམ་དུ་ཕྱེ་བ་ཡིན། དེ་ཡང་གཙོ་བོ་མ་དག་པའི་གཞན་དབང་ལ་བསམ་བློ་བཏང་ནས། དེ་ཉིད་གཙོ་བོར་བྱས་ཏེ་དེ་ཇི་ལྟར་སྣང་བ་ལྟར་གྲུབ་མེད་ཅིང༌། གང་འདྲ་ཞིག་རེད་དམ་ཞེ་ན། ཕྱི་རོལ་དོན་དུ་གྲུབ་པ་མེད་ཅེས་དང༌། ཕྱི་རོལ་དོན་དུ་གྲུབ་ཡོད་ན། དེ་དང་དེ་ཞེས་སྒྲ་དང་རྟོག་པས་བཏགས་སྐབས། སྒྲ་རྟོག་གིས་བཏགས་པའི་གཞིར་དོན་སྟེང་ནས་གྲུབ་པ་ཞིག་ཆགས་ཀྱི་ཡོད་ཀྱང་དེ་མེད་པས་སོ། །གཟུགས་སོགས་སྒྲ་དང་རྟོག་པས་ཐ་སྙད་དེ་དང་དེ་ཐ་སྙད་འདོགས་པའི་གཞིར་དངོས་པོའི་དབང་གིས་གྲུབ་མེད་ཅིང༌། དེ་ཕྱི་རོལ་དོན་དུ་གྲུབ་པ་ཡིན་ན། དངོས་པོའི་དབང་གིས་གྲུབ་པ་ལྟ་བུ་ཡོང་དགོས་ཀྱང་དེ་ལྟར་མེད། དེར་བརྟེན་གཟུགས་གཟུགས་འཛིན་རྟོག་པའི་ཞེན་གཞིར་རང་གི་དངོས་པོའི་དབང་གིས་གྲུབ་མེད་པ་དེས་ཇི་ལྟར་སྣང་བ་ལྟར་ཕྱི་རོལ་དོན་དུ་གྲུབ་མི་འདུག་ཅེས་དང༌། དེ་ལྟར་ཡིན་སྟབས་རང་གི་བློར་སྣང་བའི་སྣང་ཆ་ཙམ་ཞིག་བྱས་པས་ན། དེའི་སྒོ་ནས་ཆགས་སྡང་གི་བློ་བཀག་རྒྱུའི་ཐབས་ཤེས་འདི་གསུངས་པ་རེད།
མཚན་ཉིད་གསུམ་ལས་གཞན་དབང་ཞེས་པས་སྟོང་གཞི་སྟེ། ང་རང་ཚོའི་ཆགས་སྡང་སྐྱེས་ནས་འཁོར་ས་ནི་གཞན་དབང་དང༌། དེ་ལ་དམིགས་ནས་ཆགས་སྡང་སྐྱེས་པས་ན། ཇི་ལྟར་ཆགས་སྡང་སྐྱེ་སའི་ཡུལ་དེ་སྟོང་པ་ཉིད་ཀྱི་རང་བཞིན་རེད་ཅེས་ཡོངས་གྲུབ་དེ་ཉིད་གཏན་ལ་ཕབ་དགོས་ཤིང༌། སྟོང་པའི་རང་བཞིན་རེད་ཅེས་རྗོད་སྐབས། གང་གིས་སྟོང་པ་རེད་དམ་ཞེ་ན༑ ཆོས་ཅན་གཞན་དབང་དགག་བྱ་ཀུན་བཏགས་ཀྱིས་སྟོང་པའི་ཡོངས་གྲུབ་ཅེས་དང༌། གང་ཞིག་གང་གིས་སྟོང་པ་ཞེས་རྗོད་སྐབས། སྟོང་གཞི་གང་ཞིག་དགག་བྱ་གང་གིས་སྟོང་པའི་སྟོང་པ་དེ་ཉིད་ཡོངས་གྲུབ་ཅེས། མདོར་ན་སྟོང་པ་ཉིད་གཏན་ལ་ཕབ་རྒྱུའི་དོན་དུ་མཚན་ཉིད་གསུམ་དུ་ཕྱེ་བ་དེ་དག་གསུངས་པ་ཡིན།
ཡང་ཤེས་བྱ་ལ་དབྱེ་ན། བདེན་པ་གཉིས་སུ་དབྱེ་བ་སྟེ། ཀུན་རྫོབ་བདེན་པ་དང༌། དོན་དམ་བདེན་པ་གཉིས། ཞེས་བདེན་གཉིས་ཀྱི་དོན་ནི། ཡང་ན་རྣམ་དག་ལམ་གྱི་དམིགས་པ་མཐར་ཐུག་ལ་དོན་དམ་བདེན་པ་དང༌། དེ་ལས་གཞན་པ་དེར་ཀུན་རྫོབ་བདེན་པ་ཞེས་རྗོད་ཀྱི་མེད་དམ། ཡང་དབུ་མ་པ་དང་གཅིག་མཚུངས་ལྟ་བུ་བྱས་ན། ཐ་སྙད་དཔྱོད་བྱེད་ཀྱི་རིགས་ཤེས་ཀྱི་ཚད་མས་རྙེད་པའི་དོན་དེ། ཀུན་རྫོབ་བདེན་པའི་མཚན་ཉིད། བརྫུན་པ་དང༌། ཀུན་རྫོབ་བདེན་པ། ཐ་སྙད་བདེན་པ་རྣམས་དོན་གཅིག
དོན་དམ་དཔྱོད་བྱེད་ཀྱི་རིགས་ཤེས་ཀྱི་ཚད་མས་རྙེད་པའི་དོན་དེ། དོན་དམ་བདེན་པའི་མཚན་ཉིད། སྟོང་ཉིད། ཆོས་དབྱིངས། ཡོངས་གྲུབ། དོན་དམ་བདེན་པ། ཡང་དག་མཐའ། དེ་བཞིན་ཉིད་རྣམས་དོན་གཅིག་ཏུ་འདོད་དོ། །དོན་དམ་བདེན་པ་ཡིན་ན་རང་གི་མཚན་ཉིད་ཀྱིས་གྲུབ་པས་ཁྱབ་ཀྱང༌། ཀུན་རྫོབ་བདེན་པ་ཡིན་ན་རང་གི་མཚན་ཉིད་ཀྱིས་གྲུབ་པས་མ་ཁྱབ་སྟེ། གཞན་དབང་རང་གི་མཚན་ཉིད་ཀྱིས་གྲུབ་ཀྱང༌། ཀུན་བཏགས་ཀྱི་ཆོས་རྣམས་རང་གི་མཚན་ཉིད་ཀྱིས་མ་གྲུབ་པའི་ཕྱིར་རོ། །བརྫུན་པ་ཡིན་ན་བརྫུན་པར་གྲུབ་མི་དགོས་ཏེ། གཞན་དབང་དེ་བརྫུན་པ་ཡིན་ཀྱང་བརྫུན་པར་མ་གྲུབ་པའི་ཕྱིར། ཞེས་གྲུབ་མཐའ་གོང་འོག་གང་དུའང་རང་རང་གི་གྲུབ་མཐའི་ནང་དུ་བདེན་པ་དང་བརྫུན་པ་ཞེས་སྐབས་ཐོབ་ཀྱི་བདེན་བརྫུན་ཕྱེ་ལུགས་མང་དུ་ཡོད། ལྷག་དོན་སེམས་ཙམ་པའི་གཞུང་ནང་བདེན་བརྫུན་དང༌། རྫས་བཏགས་བཅས་ཕྱེ་ལུགས་མང་པོ་ཞིག་ཡོང་གི་ཡོད། སྐབས་ཐོབ་དོན་གྱི་འཇུག་ས་མི་འདྲ་བ་མང་དུ་ཡོང་བ་དེ་དག་གསུངས་པ་ཡིན།
དུས་གསུམ་དང༌། མེད་དགག་གི་འཇོག་ཚུལ་མདོ་སེམས་རང་རྒྱུད་པ་གསུམ་མཐུན་ནོ། །གཟུགས་སོགས་དོན་ལྔ་པོ་དེ་ཕྱི་རོལ་དོན་དུ་མ་གྲུབ་སྟེ། ཞེས་པའི་དོན་གཙོ་བོ་ནི། དེ་དག་ང་རང་ཚོའི་བློར་ཕར་ངོས་སམ་དོན་གྱི་ངོས་ནས་རང་འཛིན་གྱི་བློ་དང་འབྲེལ་བ་མེད་པ་ལྟ་བུ་ཞིག་ཕར་ངོས་ནས་སྣང་གི་འདུག་ཀྱང༌། དོན་གྱི་ངོས་ནས་རང་རྐྱ་བ་ཞིག་གྲུབ་པ་མེད། དེ་ལྟར་མེད་པ་རྒྱུ་མཚན་ནི། ཀུན་གཞིའི་རྣམ་ཤེས་ཀྱི་སྟེང་དུ་ཐུན་མོང་དང་ཐུན་མོང་མ་ཡིན་པའི་ལས་ཀྱི་བག་ཆགས་བཞག་པའི་མཐུས་ནང་ཤེས་པའི་རྫས་ཀྱིས་སྟེང་ནས་སྐྱེ་བ་ཡིན་པའི་ཕྱིར། ཞེས་རྒྱུ་ཉེར་ལེན་གྱི་ས་བོན་གཅིག་ལས་རང་འཛིན་རྟོག་པ་དང༌། རྟོག་པ་དེར་སྣང་བའི་སྣང་ཆ་དེ་གཉིས་ཉེར་ལེན་གྱི་ཤེས་པ་གཅིག་ལས་སྐྱེས་པས་རྫས་དང་བདག་ཉིད་གཅིག་ཡིན་ཞེས་གསུངས་པ་ཡིན།
རྣམ་བདེན་པ་ལྟར་ན། གཟུགས་སོགས་དོན་ལྔ་པོ་དེ་ཕྱི་རོལ་གྱི་དོན་མ་ཡིན་ཀྱང་རགས་པར་གྲུབ་པ་ཁས་ལེན། རྣམ་བརྫུན་པས་དེ་ལྟར་ན་ཕྱི་རོལ་དོན་དུ་གྲུབ་དགོས་པས་རགས་པར་མ་གྲུབ་པར་ཁས་ལེན་ནོ། །མདོར་ན་ཆོས་ཐམས་ཅད་ནང་སེམས་ཀྱི་བདག་ཉིད་རེད། སེམས་དང་བདག་ཉིད་གཅིག་ཏུ་གྲུབ་ཡོད་པས་ན་རྫས་ཐ་དད་དུ་གྲུབ་མེད་ཅེས་གསུངས་པ་དེའོ།།
གཉིས་པ་ཡུལ་ཅན་གྱི་འདོད་ཚུལ་ནི། ལུང་གི་རྗེས་འབྲང་རྣམས་ཀྱིས་རྣམ་ཤེས་ཚོགས་བརྒྱད་འདོད་པས་ཡིད་ཀྱི་རྣམ་པར་ཤེས་པ་དང༌། ཀུན་གཞིའི་རྣམ་ཤེས་གང་ཟག་ཏུ་ཁས་ལེན་ཞིང༌། གང་ཟག་འཇོག་ཚུལ་ལ། རྣམ་ཤེས་ཚོགས་བརྒྱད་འདོད་མཁན་ལུང་གི་རྗེས་འབྲང་པས་བག་ཆགས་བསྒོ་གཞི་ཀུན་གཞིའི་རྣམ་ཤེས་ཞེས་ཤེས་པ་ལུང་མ་བསྟན་རྒྱུན་ཆད་པ་མེད་པ་ཞིག་ཤོད་ཀྱི་ཡོད་ཅིང༌། གང་ཟག་ཅེས་མཛུབ་མོ་འཛུགས་ས་ངོ་མ་ནི་འདི་རེད་ཅེས་རྗོད་ཀྱི་ཡོད། རིགས་པའི་རྗེས་འབྲང་གིས་ཀུན་གཞིའི་རྣམ་ཤེས་ཁས་མི་ལེན་པར། ཡིད་ཀྱི་རྣམ་པར་ཤེས་པ་རང་རྒྱུད་པ་དང་མཚུངས་པར་གང་ཟག་གི་མཚན་གཞིར་འདོད་དོ། །དེ་ལ་ཀུན་གཞི་འདོད་མཁན་གྱིས་ཀུན་གཞིའི་རྣམ་ཤེས་དེ་གང་འདྲ་ཞིག་རེད་དམ་ཞེ་ན་ནི། དམིགས་པ་ནང་གི་བག་ཆགས་ལ་དམིགས་ཤིང༌། རྣམ་པ་རིས་སུ་མ་ཆད་པ། ངོ་བོ་མ་བསྒྲིབས་ལུང་མ་བསྟན། གྲོགས་སེམས་བྱུང་ཀུན་འགྲོ་ལྔ་ཁོ་ན་དང་མཚུངས་པར་ལྡན་པའི་གཙོ་བོ་ཡིད་ཀྱི་རྣམ་པར་རིག་པ་བརྟན་པས་རབ་ཏུ་ཕྱེ་བ་ཞིག་ལ་འདོད་དོ།།
དེ་ཡང་བསྒྲིབས་མ་བསྒྲིབས་གཉིས་ལས་བསྒྲིབས་ལུང་མ་བསྟན་མ་ཡིན། དགེ་རྩ་ཆད་པའི་རྒྱུད་ལ་ཡང་ཡོད་པས་དགེ་བ་མ་ཡིན། ཁམས་གོང་ན་ཡོད་པས་མི་དགེ་བའང་མ་ཡིན་ནོ།།
ཉོན་ཡིད་ནི། དམིགས་པ་ཀུན་གཞི་ལ་དམིགས་ནས་རྣམ་པ་ངར་སེམས་པའི་རྣམ་པ་ཅན། ངོ་བོ་བསྒྲིབས་ལུང་མ་བསྟན་ཞིག་ལ་འདོད་དེ། འཇུག་ཤེས་དྲུག་གི་འཇོག་ཚུལ་སྤྱི་དང་མཐུན་ནོ།།
ཞེས་མིང་སོགས་འཇུག་ཤེས་དྲུག་གི་སྟེང་དུ་ཀུན་གཞི་དང༌། ཉོན་ཡིད་གཉིས་བསྣན་པས་རྣམ་ཤེས་ཚོགས་བརྒྱད་ཅེས་འདི་ལྟར་གསུངས་པ་རེད། ཚད་མ་ལ་མངོན་རྗེས་ཀྱི་ཚད་མ་གཉིས་དང༌། མངོན་སུམ་ལ་མདོ་སྡེ་པའི་སྐབས་ལྟར་མངོན་སུམ་བཞིའི་རྣམ་གཞག་ཁས་ལེན་ཞིང༌། རང་རིག་མངོན་སུམ་དང༌། རྣལ་འབྱོར་མངོན་སུམ་གཉིས་ལ་མ་འཁྲུལ་བའི་ཤེས་པས་ཁྱབ། རྣམ་བདེན་པས་ཚུར་མཐོང་གི་རྒྱུད་ཀྱི་སྔོ་འཛིན་མིག་ཤེས་དེ་མ་འཁྲུལ་བའི་ཤེས་པར་འདོད་ལ། སྔོན་པོ་སྔོན་པོར་སྣང་བ་དེར་མ་རིག་པས་བསླད་པ་མེད་ཅེས་སྔོན་འཛིན་མིག་ཤེས་དེ་མ་འཁྲུལ་བའི་ཤེས་པར་འདོད་པ་ཡིན། རྣམ་བརྫུན་པ་ལྟར་ན། ཚུར་མཐོང་གི་རྒྱུད་ཀྱི་དབང་པོའི་མངོན་སུམ་ལ་འཁྲུལ་ཤེས་ཀྱིས་ཁྱབ་པར་འདོད། དེའི་རྒྱུད་ཀྱི་ཡིད་ཀྱི་མངོན་སུམ་ལ་འཁྲུལ་མ་འཁྲུལ་གྱི་ཆ་གཉིས་ཡོད་པར་འདོད་དོ། །


གཉིས་པ། ལམ་གྱི་འདོད་ཚུལ་བཤད་པ།
གཉིས་པ་ལམ་གྱི་རྣམ་གཞག་ལ་གསུམ་ལས། དང་པོ་ལམ་གྱི་དམིགས་པ་ནི། བདེན་བཞིའི་ཁྱད་ཆོས་མི་རྟག་སོགས་བཅུ་དྲུག་དང༌། གང་ཟག་རྟག་གཅིག་རང་དབང་ཅན་གྱིས་གྲུབ་པས་སྟོང་པ་གང་ཟག་གི་བདག་མེད་རགས་པ་དང༌། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་གང་ཟག་གི་བདག་མེད་ཕྲ་མོ་ཡིན་ལ། གཟུགས་དང་གཟུགས་འཛིན་ཚད་མ་རྫས་གཞན་གྱིས་སྟོང་པ་དང༌། གཟུགས་གཟུགས་འཛིན་རྟོག་པའི་ཞེན་གཞིར་རང་གི་མཚན་ཉིད་ཀྱིས་གྲུབ་པས་སྟོང་པ་གཉིས་ཆོས་ཀྱི་བདག་མེད་ཕྲ་མོར་འདོད་དོ།།
བདག་མེད་ཕྲ་མོ་གཉིས་ཀ་སྟོང་ཉིད་དུ་འདོད་ཅིང༌། སྟོང་ཉིད་ལ་དེ་གང་རུང་མི་དགོས་ཏེ། འགོག་བདེན་དང་མྱང་འདས་གཉིས་ཀྱང་སྟོང་ཉིད་དུ་འདོད་པའི་ཕྱིར། འདུས་བྱས་ཀྱི་ཆོས་རྣམས་རང་འཛིན་ཚད་མ་དང་རྫས་གཅིག་ཏུ་འདོད་ལ། འདུས་མ་བྱས་ཀྱི་ཆོས་རྣམས་རང་འཛིན་ཚད་མ་དང་ངོ་བོ་གཅིག་ཏུ་འདོད་དོ། །ཞེས་ལམ་གྱི་རྣམ་གཞག་གི་དམིགས་པ་སྨིན་བྱེད་ལ། བདེན་བཞིའི་ཁྱད་ཆོས་མི་རྟག་སོགས་བཅུ་དྲུག་དང༌། གྲོལ་བྱེད་ལ་གང་ཟག་གི་བདག་མེད་དང༌། གཟུང་འཛིན་གཉིས་སྟོང་གི་ཆོས་ཀྱི་བདག་མེད་དེ་གཉིས་བཤད་པ་རེད།
གཉིས་པ་ལམ་གྱི་སྤང་བྱ་ལ་ཉོན་སྒྲིབ་དང་ཤེས་སྒྲིབ་གཉིས། དང་པོ་ནི། གང་ཟག་གི་བདག་འཛིན་ཕྲ་རགས་གཉིས་ས་བོན་དང་བཅས་པ་དང༌། རྩ་ཉོན་དྲུག ཉེ་ཉོན་ཉི་ཤུ་ལྟ་བུའོ། །གཉིས་པ་ནི༑ ཆོས་ཀྱི་བདག་འཛིན་བག་ཆགས་དང་བཅས་པ་ལྟ་བུའོ། །དེ་ཡང་བྱང་སེམས་རྣམས་ཀྱིས་ཤེས་སྒྲིབ་སྤང་བྱའི་གཙོ་བོར་བྱེད་ཅིང༌། ཉོན་སྒྲིབ་སྤང་བྱའི་གཙོ་བོར་མི་བྱེད། ཐེག་དམན་སློབ་པ་རྣམས་ཀྱིས་ཉོན་སྒྲིབ་སྤང་བྱའི་གཙོ་བོར་བྱེད་ཀྱང༌། ཤེས་སྒྲིབ་སྤང་བྱའི་གཙོ་བོར་མི་བྱེད་དོ། །ཞེས་སྤང་བྱའི་སྒྲིབ་པ་ལ། ཉོན་སྒྲིབ་ཀྱི་ཐོག་ལ་ཤེས་བྱ་ཤེས་པ་ལ་བར་དུ་གཅོད་པའི་སྒྲིབ་པའི་ཐ་སྙད་སྦྱར་ཏེ་སྒྲིབ་པ་གཉིས་བཤད་ཅིང༌། དེ་ཡང་གཙོ་བོ་ཐར་པ་ཐོབ་པ་ལ་བར་དུ་གཅོད་པའི་སྒྲིབ་པ་ཉོན་སྒྲིབ་དང༌། གཙོ་བོ་ཐམས་ཅད་མཁྱེན་པའི་གོ་འཕང་ཐོབ་པ་ལ་བར་དུ་གཅོད་པའི་སྒྲིབ་པ་ལ་ཤེས་བྱའི་སྒྲིབ་པ་བཅས་གཉིས་བཤད་དོ།།
གསུམ་པ་ལམ་གྱི་རྣམ་གཞག་ནི། ཐེག་པ་གསུམ་པོ་རེ་རེ་ལའང་ཚོགས་སྦྱོར་གཉིས། མཐོང་སྒོམ་གཉིས། མི་སློབ་ལམ་དང་ལྔའི་རྣམ་གཞག་བྱེད་ལ། ཐེག་ཆེན་ལ་དེའི་སྟེང་དུ་ས་བཅུའི་རྣམ་གཞག་ཀྱང་ཁས་ལེན་ནོ། །ཞེས་ལམ་གྱི་རྣམ་གཞག་ལ། ལམ་ལྔ་སྦྱར་བ་དེ་དག་གི་ཐོག་ལ། ས་བཅུའི་རྣམ་གཞག་དེ་དག་གསུངས་པའོ། །
གསུམ་པ། འབྲས་བུའི་འདོད་ཚུལ་བཤད་པ།
གསུམ་པ་འབྲས་བུ་མངོན་དུ་བྱེད་ཚུལ་ནི། ཐེག་དམན་རིགས་ངེས་རྣམས་ཀྱིས་གང་ཟག་གི་བདག་མེད་ཀྱི་དབང་དུ་བྱས་པའི་ཡོངས་གྲུབ་བསྒོམ་བྱའི་གཙོ་བོར་བྱས་ཏེ། གོམས་པ་མཐར་ཕྱིན་པ་ན་ཐེག་དམན་གྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས་ཉོན་སྒྲིབ་མ་ལུས་པ་སྤངས་པ་དང་དུས་མཉམ་དུ་ཐེག་དམན་དགྲ་བཅོམ་པའི་འབྲས་བུ་མངོན་དུ་བྱེད་དོ། །ཉན་རང་གཉིས་ཀྱིས་བསྒོམ་བྱའི་བདག་མེད་དང༌། སྤང་བྱའི་ཉོན་མོངས་ལ་ཁྱད་པར་ཅུང་ཟད་ཀྱང་མེད་པས་ཉན་རང་གཉིས་ཀ་ལ་ཞུགས་གནས་བརྒྱད་ཀྱི་རྣམ་གཞག་འཐད་ཀྱང༌། རང་རྒྱལ་ནི་འདོད་པའི་རྟེན་ཅན་དུ་ངེས་པས་དགེ་འདུན་ཉི་ཤུའི་རྣམ་གཞག་བྱར་མེད་དོ། །འོན་ཀྱང་ཉན་རང་གཉིས་ལ་ཁྱད་པར་མེད་པ་མ་ཡིན་ཏེ། བསྐལ་པ་བརྒྱར་བསོད་ནམས་ཀྱི་ཚོགས་ཀྱི་གོམས་པ་བསྲིངས་མ་བསྲིངས་དང༌། དེའི་དབང་གིས་འབྲས་བུ་ལའང་མཆོག་དམན་ཡོད་པར་འདོད་དོ། །
ལུང་གི་རྗེས་འབྲང་རྣམས་ཀྱིས་ཐེག་དམན་དགྲ་བཅོམ་པ་བགྲོད་པ་གཅིག་པུ་པ་ཐེག་ཆེན་ལམ་དུ་འཇུག་པར་མི་འདོད་ཅིང༌། བྱང་ཆུབ་ཡོངས་འགྱུར་གྱི་དགྲ་བཅོམ་པ་ཐེག་ཆེན་ལམ་དུ་འཇུག་པར་འདོད་དོ། །དེ་ཡང་ལྷག་བཅས་ནས་ཡིན་གྱི། ལྷག་མེད་ནས་འཇུག་པ་མ་ཡིན་ཏེ། མཐར་ཐུག་ཐེག་པ་གསུམ་དུ་གྲུབ་པར་འདོད་པའི་ཕྱིར། རིགས་པའི་རྗེས་འབྲང་རྣམས་ཀྱིས་ཐེག་དམན་དགྲ་བཅོམ་པ་ཐེག་ཆེན་ལམ་དུ་འཇུག་པར་འདོད་དེ། མཐར་ཐུག་ཐེག་པ་གཅིག་ཏུ་གྲུབ་པར་ཁས་ལེན་པའི་ཕྱིར། ཐེག་ཆེན་རིགས་ཅན་རྣམས་ཀྱིས་ཆོས་ཀྱི་བདག་མེད་ཀྱི་དབང་དུ་བྱས་པའི་ཡོངས་གྲུབ་བསྒོམ་བྱའི་གཙོ་བོར་བྱས་ཏེ། གྲངས་མེད་གསུམ་གྱི་ཚོགས་དང་འབྲེལ་བར་ཉམས་སུ་བླངས་ནས་ས་བཅུ་ལམ་ལྔ་རིམ་གྱིས་བགྲོད་དེ་རྒྱུན་མཐའི་བར་ཆད་མེད་ལམ་གྱིས་སྒྲིབ་གཉིས་ཟད་པར་སྤངས་ཏེ༑ འོག་མིན་དུ་རང་དོན་སྤངས་རྟོགས་ཕུན་ཚོགས་ཆོས་ཀྱི་སྐུ་དང༌། གཞན་དོན་འཕྲིན་ལས་ཕུན་ཚོགས་གཟུགས་ཀྱི་སྐུ་གཉིས་མངོན་དུ་བྱེད་དོ། །ཀུན་བཏུས་ཀྱི་རྗེས་འབྲང་འགའ་ཞིག་ལྟར་ན༑ མིའི་རྟེན་ལ་འཚང་རྒྱ་བའང་ཡོད་པར་མངོན་ནོ། །
སངས་རྒྱས་ཀྱི་བཀའ་ལ་དྲང་ངེས་ཀྱི་ཁྱད་པར་ཡང་ཁས་ལེན་ཏེ༑ དགོངས་འགྲེལ་ལས་བཤད་པའི་འཁོར་ལོ་དང་པོ་གཉིས་དྲང་དོན་གྱི་མདོ་དང༌། འཁོར་ལོ་ཐ་མ་ངེས་དོན་གྱི་མདོར་བཞེད་པའི་ཕྱིར། དྲང་ངེས་ཀྱི་དོན་ཡང་ཡོད་དེ། དངོས་བསྟན་སྒྲ་ཇི་བཞིན་དུ་ཁས་ལེན་དུ་མི་རུང་བའི་མདོ་དེ་དྲང་དོན་དང༌། དངོས་བསྟན་སྒྲ་ཇི་བཞིན་དུ་ཁས་ལེན་དུ་རུང་བའི་མདོ་དེ་ངེས་དོན་གྱི་མདོར་འཇོག་པའི་ཕྱིར། མྱང་འདས་ལ་ལྷག་བཅས་ལྷག་མེད་མི་གནས་པའི་མྱང་འདས་གསུམ་དང༌། སངས་རྒྱས་ཀྱི་སྐུ་ལ་ཆོས་ལོངས་སྤྲུལ་གསུམ་དང༌། ཆོས་སྐུ་ལ་ངོ་བོ་ཉིད་སྐུ་དང༌། ཡེ་ཤེས་ཆོས་སྐུ་གཉིས་དང༌། ངོ་བོ་ཉིད་སྐུ་ལ་རང་བཞིན་རྣམ་དག་དང༌། གློ་བུར་དྲི་བྲལ་གྱི་ངོ་བོ་ཉིད་སྐུ་གཉིས་དང་བཅས་ཁས་ལེན་པས་ཐེག་པ་ཆེན་པོའི་གྲུབ་མཐའ་སྨྲ་བ་ཞེས་བྱའོ།།
ཞེས་པ་ལྟར་མཐར་ཐུག་ཐེག་པ་གསུམ་དུ་འདོད་པ་དང༌། མཐར་ཐུག་ཐེག་པ་གཅིག་ཏུ་འདོད་པ་བཅས་གཉིས་ཡོད། སངས་རྒྱས་ཀྱི་བཀའ་ལ་དྲང་ངེས་གཉིས་བཤད་པ་སྟེ། སྒྲ་ཇི་བཞིན་དུ་ཁས་བླང་དུ་མི་རུང་བར་དྲང་དོན་དུ་བཀྲལ་དགོས་པར་གསུང་གི་ཡོད། འབྲས་བུ་སངས་རྒྱས་ཀྱི་ས་ལ་སྐུ་བཞིའི་རྣམ་གཞག་བཅས་གསུངས་པ་ཡིན།
ང་རང་ཚོས་འདོན་བཞིན་པའི་ཤེས་རབ་སྙིང་པོ་ལས། ཕུང་པོ་ལྔ་པོ་དེ་དག་ཀྱང་རང་བཞིན་གྱིས་སྟོང་པར་རྣམ་པར་ཡང་དག་པར་རྗེས་སུ་བལྟའོ། །ཞེས་དང༌། གཟུགས་མེད། སྒྲ་མེད། དྲི་མེད། རོ་མེད། རེག་བྱ་མེད་ཅེས་གསུངས་པ་དང༌། དེ་བཞིན་མིག་མེད། རྣ་བ་མེད། སྣ་མེད། ལྕེ་མེད། ལུས་མེད། ཡིད་མེད་ཅེས་གསུངས་པ་དེ་དག་ངོ་བོ་ཉིད་ཀྱིས་མེད་པར་བསམ་བློ་གཏང་ན། ངོ་བོ་ཉིད་མེད་ན་རང་བཞིན་མེད་པ་ལྟ་བུ་ཞིག་རེད། ངོ་བོ་དང་རང་བཞིན་མེད་ན་མེད་པ་རང་རེད། དེས་ན་ཤེས་རབ་སྙིང་པོ་ལྟ་བུའི་ཚིག་དེའི་དོན་གང་ཞིག་རེད་དམ་ཞེ་ན། ངོ་བོ་ཉིད་མེད་ཚུལ་གསུམ་ལ་དགོངས་ནས་ངོ་བོ་ཉིད་མེད་པར་གསུངས་པ་རེད།
དེ་ཡང་གཞན་དབང་སྐྱེ་བ་ངོ་བོ་ཉིད་མེད་པ་དང༌། ཀུན་བཏགས་མཚན་ཉིད་ངོ་བོ་ཉིད་མེད་པ། ཡོངས་གྲུབ་དོན་དམ་པར་ངོ་བོ་ཉིད་མེད་པ་བཅས་ངོ་བོ་ཉིད་མེད་པ་གསུམ་ལ་དགོངས་ནས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ངོ་བོ་མེད་པ་རེད། ངོ་བོ་ཉིད་ཀྱིས་གྲུབ་པས་སྟོང་པ་རེད་ཅེས་གསུངས་པ་ལས། གཟུགས་སོགས་དང་མིག་སོགས་མེད་ཅེས་གསུངས་པ་ནི། ཚིག་དེའི་བསྟན་ཚོད་ལྟར་བྱས་ཏེ་ངོ་བོ་ཉིད་ཀྱིས་མེད་པའི་དོན་མིན་ཞེས་འདི་ལྟར་འགྲེལ་གྱི་ཡོད།
དེར་བརྟེན་འཁོར་ལོ་བར་པའི་དགོངས་པ་འཁོར་ལོ་མཐའ་མས་བཀྲལ་ཏེ། འཁོར་ལོ་བར་པའི་དགོངས་པ་དངོས་ནི་ངོ་བོ་ཉིད་མེད་ཚུལ་གསུམ་ལ་དགོངས་ནས་ཆོས་ཐམས་ཅད་ངོ་བོ་མེད་པར་གསུངས་པ་རེད། དེ་འདྲའི་ལྟ་བ་དེ་དོན་སྨྲ་སྡེ་གཉིས་ཀྱི་ལྟ་བ་ལ་འདོད་ན། དེས་ཆོས་ཀྱི་བདག་མེད་གསུང་གི་ཡོད། ང་ཙམ་མ་ཡིན་པར་ལོངས་སྤྱད་བྱའི་ཆོས་དེ་དག་ཀྱང་ཇི་ལྟར་སྣང་བ་ལྟར་དོན་གྱི་ངོས་ནས་རང་མཚན་པ་ལྟ་བུ་ཞིག་གྲུབ་མེད་པ་གསུང་གི་ཡོད་ལ། དེ་རྒྱ་ཆེ་རུ་དང་ཟབ་ཏུ་ཕྱིན་ཡོད།
འོན་ཀྱང་ཕྱི་རོལ་དོན་དུ་མ་གྲུབ་ཅིང༌། ནང་གི་ཤེས་པ་བདེན་གྲུབ་ཅེས་ཤོད་ཀྱི་ཡོད། ནང་གི་ཤེས་པ་བདེན་གྲུབ་ཅེས་པ་ནི། ཤེས་པའི་བདེ་སྡུག་གི་ཚོར་བའམ་མྱོང་བ་དེ་དག་ལ་ཞེན་ཆགས་སྐྱེས་ན། ད་དུང་གཅིག་མ་ཚང་བ་ལྟ་བུ་ཡོད་ཅིང༌། ནང་གི་ཤེས་པའི་ཚོར་བ་བདེ་སྡུག་ལ་ཆགས་པ་སྐྱེ་སྐབས། ཕྱི་རོལ་དོན་དུ་གྲུབ་མེད་ཅེས་བརྗོད་ན། དེས་གང་ཡང་ཕན་ཐོགས་མེད། དེ་ཡང་ཕྱོགས་གཅིག་ལྟ་བུ་ལས། གཟུགས་སོགས་ལ་དམིགས་པའི་ཆགས་སྡང་དྲག་པོ་སྐྱེ་བ་ལ་ཏན་ཏན་ཕན་མདོག་ཁ་པོ་རེད། འོན་ཀྱང་ནང་ཤེས་པའི་མྱོང་བའི་སྟེང་ནས་ཆགས་སྡང་སྐྱེ་བ་དེ་དག་ལ་གནོད་རྒྱུ་མེད་ཅིང༌། དེས་ན་ད་དུང་འདང་གི་མི་འདུག་ཅེས་བརྗོད་ཐུབ་པ་ཞིག་ཡོད།


སྨྲས་པ།
རྣམ་འདྲེན་ཐུབ་པའི་གསུང་གི་རྗེས་འབྲངས་ཏེ། །
རྣམ་རིག་ཙམ་དུ་སྨྲ་བའི་གྲུབ་པའི་མཐའ། །
རྣམ་མང་མཁས་པའི་གསུང་བཞིན་བཀོད་པས་འདིར། །
རྣམ་དཔྱོད་ལྡན་རྣམས་དགའ་བས་འཇུག་པར་རིགས། །
ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །།


དབུ་མ་པ་བཤད་པ།
༈ བཞི་པ་ངོ་བོ་ཉིད་མེད་པར་སྨྲ་བ་དབུ་མ་པའི་གྲུབ་མཐའི་རྣམ་གཞག་བཤད་པ་ལ། དབུ་མ་པས་ཇི་ལྟར་གསུང་གི་ཡོད་དམ་ཞེ་ན། དཔེར་ན། རྣལ་འབྱོར་སྤྱོད་པའི་དབུ་མ་རང་རྒྱུད་པ་ལྟ་བུས་ཕྱི་དོན་བཀག་ཀྱང་སེམས་བདེན་སྟོང་རེད་ཅེས་གཟུང་བ་ཕྱི་རོལ་དོན་དུ་གྲུབ་པ་མེད་པ་ཙམ་མིན་པར་སེམས་དེ་ཡང་བདེན་སྟོང་རེད་ཅེས་དང༌། མདོར་ན་ཕྱི་ནང་གི་ཆོས་ཐམས་ཅད་བདེན་པས་སྟོང་པ་རེད་ཅེས་བདེན་པ་བཀག་ཡོང་སྐབས། ཕྱི་དང་ནང་གི་ཆོས་གང་ཞིག་ཡིན་ཡང༌། དེའི་དམིགས་གཏད་བཤིག་འགྲོ་ཡི་ཡོད། དམིགས་གཏད་ཅེས་པ་ནི་རང་རྒྱུད་པ་རང་ཉིད་ཀྱི་དམིགས་གཏད་དེར་རྗོད་ཀྱི་ཡོད། དེར་བརྟེན་དེ་ཉིད་རྒྱ་ཆེ་རུ་དང་རླབས་ཆེ་རུ་ཕྱིན་པ་རེད།
དེ་ལྟ་བུའི་དབུ་མ་པའི་གྲུབ་མཐའ་བཤད་པ་ལ། མཚན་ཉིད། སྒྲ་བཤད། དབྱེ་བ། ཕྱེ་བ་སོ་སོའི་དོན་བཤད་པ་དང་བཞི། དང་པོ་ནི༑ བདེན་གྲུབ་ཀྱི་ཆོས་རྡུལ་ཙམ་ཡང་མེད་པར་ཁས་ལེན་པའི་ནང་པའི་གྲུབ་མཐའ་སྨྲ་བའི་གང་ཟག་དེ། དབུ་མ་པའི་མཚན་ཉིད། གཉིས་པ་སྒྲ་བཤད་ནི། ཅིའི་ཕྱིར་དབུ་མ་པ་ཞེས་བྱ་ཞེ་ན། རྟག་ཆད་ཀྱི་མཐའ་གཉིས་དང་བྲལ་བའི་དབུས་ཁས་ལེན་པས་ན་དབུ་མ་པ་དང༌། ཆོས་རྣམས་ལ་བདེན་གྲུབ་ཀྱི་ངོ་བོ་ཉིད་མེད་པར་སྨྲ་བས་ན་ངོ་བོ་ཉིད་མེད་པར་སྨྲ་བ་ཞེས་བརྗོད་པའི་ཕྱིར། གསུམ་པ་ནི། དེ་ལ་དབྱེ་ན། དབུ་མ་རང་རྒྱུད་པ་དང༌། ཐལ་འགྱུར་བ་གཉིས་ཡོད། བཞི་པ་ཕྱེ་བ་སོ་སོའི་དོན་ལ། རང་རྒྱུད་པ་དང༌། ཐལ་འགྱུར་བའི་ལུགས་བཤད་པ་གཉིས།


དབུ་མ་པ་རང་རྒྱུད་པ་བཤད་པ།
དང་པོ་ལ། མཚན་ཉིད། སྒྲ་བཤད། དབྱེ་བ། གྲུབ་མཐའི་འདོད་ཚུལ་དང་བཞི། དང་པོ་ནི། རང་གི་མཚན་ཉིད་ཀྱིས་གྲུབ་པ་ཐ་སྙད་དུ་ཁས་ལེན་པའི་ངོ་བོ་ཉིད་མེད་པར་སྨྲ་བ་དེ། རང་རྒྱུད་པའི་མཚན་ཉིད། གཉིས་པ་ནི། ཅིའི་ཕྱིར་དབུ་མ་རང་རྒྱུད་པ་ཞེས་བྱ་ཞེ་ན། ཚུལ་གསུམ་རང་ངོས་ནས་གྲུབ་པའི་རྟགས་ཡང་དག་ལ་བརྟེན་ནས་བདེན་དངོས་འགོག་པར་བྱེད་པས་ན་དེ་ལྟར་བརྗོད་པའི་ཕྱིར།
གསུམ་པ་ནི། དེ་ལ་དབྱེ་ན། རྣལ་འབྱོར་སྤྱོད་པའི་དབུ་མ་པ་རང་རྒྱུད་པ་དང༌། མདོ་སྡེ་སྤྱོད་པའི་དབུ་མ་རང་རྒྱུད་པ་གཉིས། ཕྱི་དོན་ཁས་མི་ལེན་ཞིང༌། རང་རིག་ཁས་ལེན་པའི་དབུ་མ་པ་དེ་དང་པོའི་མཚན་ཉིད། མཚན་གཞི་ནི། སློབ་དཔོན་ཞི་བ་འཚོ་ལྟ་བུ། རང་རིག་ཁས་མི་ལེན་ཞིང༌། ཕྱི་དོན་རང་གི་མཚན་ཉིད་ཀྱིས་གྲུབ་པ་ཁས་ལེན་པའི་དབུ་མ་པ་དེ་གཉིས་པའི་མཚན་ཉིད། མཚན་གཞི་ནི། སློབ་དཔོན་ལེགས་ལྡན་འབྱེད་ལྟ་བུ། སྒྲ་བཤད་ཀྱང་ཡོད་དེ། གཞིའི་རྣམ་གཞག་སེམས་ཙམ་པ་དང་མཐུན་པར་ཁས་ལེན་པས་ན་རྣལ་འབྱོར་སྤྱོད་པའི་དབུ་མ་པ་དང༌། མདོ་སྡེ་པ་ལྟར་རྡུལ་ཕྲ་རབ་བསགས་པའི་ཕྱི་རོལ་གྱི་དོན་ཁས་ལེན་པས་ན་མདོ་སྡེ་སྤྱོད་པའི་དབུ་མ་པ་ཞེས་བརྗོད་དོ། །
རྣལ་འབྱོར་སྤྱོད་པའི་དབུ་མ་རང་རྒྱུད་པ་ལ་ཡང་རྣམ་བདེན་པ་དང་མཐུན་པའི་དབུ་མ་པ་དང༌། རྣམ་བརྫུན་པ་དང་མཐུན་པའི་དབུ་མ་པ་གཉིས་ཡོད། དང་པོ་ནི། ཞི་བ་འཚོ་དང༌། ཀ་མ་ལ་ཤྲིའ་ལ་དང༌། འཕགས་པ་གྲོལ་སྡེ་ལྟ་བུའོ། །གཉིས་པ་ནི། སློབ་དཔོན་སེངྒེ་བཟང་པོ་དང༌། །ཛེ་ཏཱ་རི་དང༌། ལྭ་བ་པ་ལྟ་བུ་སྟེ། ཛེ་ཏཱ་རི་ནི་རྣམ་བརྫུན་དྲི་བཅས་པ་དང་མཐུན་ལ། ལྭ་བ་པ་ནི་རྣམ་བརྫུན་དྲི་མེད་པ་དང་མཐུན་པར་བཤད་དོ། །


དང་པོ། གཞིའི་འདོད་ཚུལ་བཤད་པ།
བཞི་པ་གྲུབ་མཐའི་འདོད་ཚུལ་ལ། རྣལ་འབྱོར་སྤྱོད་པའི་དབུ་མ་རང་རྒྱུད་པའི་ལུགས་དང༌། མདོ་སྡེ་སྤྱོད་པའི་དབུ་མ་རང་རྒྱུད་པའི་ལུགས་བཤད་པ་གཉིས། དང་པོ་ལ། གཞི་ལམ་འབྲས་གསུམ་ལས། དང་པོ་གཞིའི་རྣམ་གཞག་ལ་ཡུལ་དང་ཡུལ་ཅན་གཉིས་ལས། དང་པོ་ཡུལ་ནི། གཞི་གྲུབ་ན་རང་གི་མཚན་ཉིད་ཀྱིས་གྲུབ་པས་ཁྱབ་པར་བཞེད་དེ། འདིའི་རང་མཚན་ཞེས་པ་ནི། ཆོས་དེ་དང་དེ་ཞེས་མཛུབ་མོ་འཛུགས་ས་ཞིག་ཕར་ངོས་ནས་ཡོད་པ་ལྟ་བུ་ཞིག་ང་ཚོའི་བློར་ཤར་གྱི་ཡོད། དེར་བརྟེན་བློས་བཏགས་ཙམ་མ་ཡིན་པར་དེའི་ངོ་བོ་དེ་འཚོལ་བར་ཕྱིན་ན། བློས་བཏགས་ཙམ་ཞིག་ལས་མེད་པ་ཞིག་མ་ཡིན་པར། མིང་འདོགས་བྱེད་ཀྱི་བཏགས་སའི་ཡུལ་དེ་ཉིད་ཀྱི་ངོས་ནས་དེའི་མཚན་གཞི་དང་ངོ་བོ་ལྟ་བུ་ཞིག་བཞག་གི་ཡོད་ལ། ངོ་བོ་ཞིག་ཡོད་དགོས་པ་ཡིན། དེ་མེད་ན་བློས་གང་བཟོ་བཟོ་ལྟ་བུར་གོ་འགྲོ་ཡི་ཡོད། དེར་བརྟེན་དེ་འདྲ་བའི་དོན་གྱི་ངོས་ནས་དེ་ཉིད་ཀྱི་ངོ་བོ་ཞིག་འཇོག་རྒྱུ་ཡོད་པ་དེར་རང་མཚན་ཞེས་རྗོད་ཀྱི་ཡོད། གོང་གི་དེ་དག་ཚང་མར་དེ་ཡོད་པ་གཞིར་བཞག་རེད། ད་ལྟ་དབུ་མ་རང་རྒྱུད་པས་དེ་འདྲ་དེ་ཞལ་གྱི་བཞེད་ཀྱི་ཡོད་ཀྱང༌། ཐལ་འགྱུར་པས་དེ་ལྟར་མེད་ཅེས་གསུང་གི་ཡོད། དེར་བརྟེན་གཞི་གྲུབ་ན་རང་གི་མཚན་ཉིད་ཀྱིས་གྲུབ་པས་ཁྱབ་པར་བཞེད་དེ་ཞེས་པའི་རང་མཚན་ནི། སེམས་ཙམ་པའི་རང་མཚན་དང༌། མདོ་སྡེ་པའི་རང་མཚན་ཞེས་པ་དེ་དག་འདི་ཉིད་དང་མི་འདྲ་བ་ཡིན།
སྒྲུབ་བྱེད་ནི། ཆོས་གང་ཡིན་ཀྱང་བཏགས་དོན་བཙལ་ན། རྙེད་པར་འདོད་པའི་ཕྱིར། བཏགས་དོན་བཙལ་ན་རྙེད་ཅེས་པ་དེ་གང་འདྲ་ཞིག་ཟེར་རམ་ཞེ་ན། སྣང་ཙམ་དེས་མ་ཚིམ་པར་རང་གི་སྡོད་ལུགས་སམ་ཡིན་ལུགས་ཇི་འདྲ་ཞིག་ཏུ་དཔྱད་ཙམ་ཉིད་ནས་བཏགས་དོན་འཚོལ་བར་འགྲོ་ཡི་ཡོད། དེ་ལྟ་བུའི་བཏགས་དོན་བཙལ་ན་རྙེད་དགོས་ཤིང༌། རྙེད་པའི་རང་མཚན་གྱི་ངོ་བོ་དེ་ཉིད་དོན་དམ་དུ་གྲུབ་བམ་མ་གྲུབ་ཅེ་ན། དོན་དམ་དུ་མ་གྲུབ་ཅིང༌། དེས་ན་བདེན་པར་གྲུབ་ན་དོན་དམ་དུ་གྲུབ་དགོས་པས་དོན་དམ་དུ་གྲུབ་མེད། དོན་དམ་ནི་ཐོས་བསམ་སྒོམ་གསུམ་གྱི་རིག་ཤེས་ལ་དོན་དམ་དུ་བྱེད་པའི་དོན་དམ་དེའི་ངོ་བོར་མ་གྲུབ་པ་རེད།
དེས་ན་རང་བཞིན་གྱིས་གྲུབ་པ། རང་གི་མཚན་ཉིད་ཀྱིས་གྲུབ་པ། རང་གི་སྡོད་ལུགས་ཀྱི་ངོས་ནས་གྲུབ་པ། རང་ངོས་ནས་གྲུབ་པ་རྣམས་དོན་གཅིག་ཏུ་འདོད། ཤེས་བྱ་ལ་དབྱེ་ན། དོན་དམ་བདེན་པ་དང༌། ཀུན་རྫོབ་བདེན་པ་གཉིས་ལས། རང་མངོན་སུམ་དུ་རྟོགས་པའི་མངོན་སུམ་གྱི་ཚད་མས་རང་ཉིད་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བ་དེ། རྟོག་མེད་ཀྱི་དབང་དུ་བྱས་ན༑ དང་པོ་དོན་དམ་བདེན་པའི་མཚན་ཉིད། རང་མངོན་སུམ་དུ་རྟོགས་པའི་མངོན་སུམ་གྱི་ཚད་མས་གཉིས་སྣང་དང་བཅས་པའི་ཚུལ་གྱིས་རྟོགས་པར་བྱ་བ་དེ། གཉིས་པའི་མཚན་ཉིད། རྟོག་པ་དང་རྟོག་མེད་གཉིས་ཀའི་དབང་དུ་བྱས་ན། གོང་དུ་སེམས་ཙམ་པའི་བདེན་གཉིས་ཀྱི་མཚན་ཉིད་གསུངས་པ་དང་ཧ་ལམ་འདྲ་མཚུངས་ལྟ་བུ་ཆགས་ཀྱི་ཡོད། བུམ་པ་བདེན་སྟོང་ལྟ་བུ་དང་པོའི་མཚན་གཞི་དང༌། བུམ་པ་ལྟ་བུ་གཉིས་པའི་མཚན་གཞི་ཡིན་ནོ། །དོན་དམ་བདེན་པ་ལ་རྒྱས་པར་དབྱེ་ན། སྟོང་ཉིད་བཅུ་དྲུག་དང་བསྡུ་ན་སྟོང་ཉིད་བཞིར་ཡོད། ཀུན་རྫོབ་བདེན་པ་ལ་དབྱེ་ན། ཡང་དག་ཀུན་རྫོབ་དང༌། ལོག་པའི་ཀུན་རྫོབ་གཉིས་ལས། དང་པོ་ནི། ཆུ་ལྟ་བུ་དང༌། གཉིས་པ་ནི། སྨིག་རྒྱུའི་ཆུ་ལྟ་བུའོ། །ལུགས་འདིས་ཤེས་པ་ཡིན་ན་ཡང་དག་ཀུན་རྫོབ་ཡིན་པས་ཁྱབ་པར་འདོད་དོ། །
སྙིང་པོ་བསྡུས་ན། རྣལ་འབྱོར་སྤྱོད་པའི་དབུ་མ་རང་རྒྱུད་པའི་བསྒོམ་བྱའི་ལམ་ལ་གང་ཟག་གི་བདག་མེད་དང༌། ཆོས་ཀྱི་བདག་མེད་ལ་གཟུགས་འཛིན་གཉིས་སྟོང་གི་ཆོས་ཀྱི་བདག་མེད་གཅིག་སྟེ། དེ་ནི་ཆོས་ཀྱི་བདག་མེད་རགས་པ་ཡིན། དེ་ནས་ཆོས་ཐམས་ཅད་བདེན་པས་སྟོང་པའི་སྟོང་པ་ཉིད་དེ་བདག་མེད་གཅིག་བཅས་དེ་ནི་ཆོས་ཀྱི་བདག་མེད་ཕྲ་མོ་ཡིན། དེ་ལྟར་བདག་མེད་གསུམ་གསུང་གི་ཡོད་པས་ཉན་ཐོས་ཀྱི་རྟོགས་རིགས་གང་ཟག་གི་བདག་མེད་དང༌། རང་སངས་རྒྱས་ཀྱི་རྟོགས་རིགས་གཟུང་འཛིན་གཉིས་སྟོང་གི་དེ་ཁོ་ན་ཉིད། བྱང་ཆུབ་སེམས་དཔའི་རྟོགས་རིགས་ཆོས་ཀྱི་བདག་མེད་རྟོགས་པ་བཅས་གསུམ་དུ་གསུངས་སོ།།
དེ་ལྟ་བུའི་ཐོག་ནས་ལམ་བགྲོད་ཚུལ་སྤྱིར་བཏང་སེམས་ཙམ་པའི་སྐབས་ནས་གསུངས་པ་དང་འདྲ་མཚུངས་ལྟ་བུ་བྱས་ཏེ་འགྲོ་ཡི་ཡོད། ཆོས་ཐམས་ཅད་བདེན་པས་སྟོང་པའི་བདག་མེད་ཅེས་གསུང་གི་ཡོད་སྟབས། སྤང་བྱའི་སྒྲིབ་པ་ལ་བདག་ཏུ་འཛིན་པའི་བདག་འཛིན་ནམ་བདེན་གྲུབ་ཏུ་འཛིན་པ་བཅས་གསུང་གི་ཡོད། མདོ་སྡེ་སྤྱོད་པའི་དབུ་མ་རང་རྒྱུད་པས་ཕྱི་དོན་ཞལ་གྱིས་བཞེས་པས་གཟུང་འཛིན་གཉིས་སྟོང་གི་དེ་ཁོ་ན་ཉིད་ཅེས་པ་དེ་དག་ཕལ་ཆེར་གསུང་གི་མེད། དེ་མིན་ཆོས་ཐམས་ཅད་བདེན་སྟོང་དུ་འདོད་པ་གཅིག་མཚུངས་ཡིན།
གཉིས་པ་ཡུལ་ཅན་ལ། ཡིད་ཀྱི་རྣམ་པར་ཤེས་པ་གང་ཟག་གི་མཚན་གཞི་དང༌། ཀུན་གཞི་དང་ཉོན་ཡིད་ཁས་མི་ལེན་ཞིང༌། རྣམ་ཤེས་ཚོགས་དྲུག་ཏུ་འདོད་པ་རང་རྒྱུད་པ་གཉིས་ཀ་མཐུན་ནོ། །བློ་ལ་ཚད་མ་དང་ཚད་མིན་གྱི་བློ་གཉིས། ཚད་མ་ལ་མངོན་སུམ་གྱི་ཚད་མ་དང༌། རྗེས་སུ་དཔག་པའི་ཚད་མ་གཉིས། མངོན་སུམ་ལ་དབང་པོའི་མངོན་སུམ་དང༌། ཡིད་ཀྱི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་དང་བཞིར་ཡོད་ལ། མངོན་སུམ་ཕྱི་མ་གཉིས་ལ་མ་འཁྲུལ་བའི་ཤེས་པས་ཁྱབ་པར་ཁས་ལེན་ནོ།།
ཕྱི་རོལ་དོན་དུ་གྲུབ་པ་ཁས་མི་ལེན་པས་སྔོན་པོ་དང་སྔོན་འཛིན་མངོན་སུམ་གཉིས་རྫས་གཅིག་ཏུ་འདོད་དོ། །


གཉིས་པ། ལམ་གྱི་འདོད་ཚུལ་བཤད་པ།
གཉིས་པ་ལམ་གྱི་རྣམ་གཞག་ལ་གསུམ་ལས། དང་པོ་ལམ་གྱི་དམིགས་པ་ནི། གང་ཟག་རྟག་གཅིག་རང་དབང་ཅན་གྱིས་སྟོང་པ་གང་ཟག་གི་བདག་མེད་རགས་པ་དང༌། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་གང་ཟག་གི་བདག་མེད་ཕྲ་མོ་དང༌། གཟུགས་དང་གཟུགས་འཛིན་ཚད་མ་རྫས་གཞན་གྱིས་སྟོང་པ་ཆོས་ཀྱི་བདག་མེད་རགས་པ་དང༌། ཆོས་ཐམས་ཅད་བདེན་གྲུབ་ཀྱིས་སྟོང་པ་ཆོས་ཀྱི་བདག་མེད་ཕྲ་མོར་བཞེད་དོ། །
གཉིས་པ་ལམ་གྱི་སྤང་བྱ་ནི། གང་ཟག་གི་བདག་འཛིན་ཉོན་སྒྲིབ་དང༌། ཆོས་ཀྱི་བདག་འཛིན་ཤེས་སྒྲིབ་ཏུ་འདོད་ཅིང༌། ཤེས་སྒྲིབ་ལ་ཡང་གཟུང་འཛིན་རྫས་གཞན་དུ་འཛིན་པ་ལྟ་བུ་ཤེས་སྒྲིབ་རགས་པ་དང༌། ཕུང་སོགས་ཀྱི་ཆོས་བདེན་གྲུབ་ཏུ་འཛིན་པ་ལྟ་བུ་ཤེས་སྒྲིབ་ཕྲ་མོ་གཉིས་སུ་འདོད་དོ། །གསུམ་པ་ལམ་གྱི་རང་བཞིན་ནི། ལམ་ལྔ་གསུམ་བཅོ་ལྔ་ཁས་ལེན་པར་འདྲ་ལ། ཁྱད་པར་ནི། རང་རྒྱལ་གྱི་བར་ཆད་མེད་ལམ་དང༌། རྣམ་གྲོལ་ལམ་ལ་གཉིས་སྟོང་གི་རྣམ་པ་ཅན་དགོས་པར་ཁས་ལེན་ནོ། །


གསུམ་པ། འབྲས་བུའི་འདོད་ཚུལ་བཤད་པ།
གསུམ་པ་འབྲས་བུའི་རྣམ་གཞག་ལ། རང་རྒྱལ་ནི་ཤེས་སྒྲིབ་རགས་པ་སྤང་བྱའི་གཙོ་བོར་བྱེད་པའི་ཕྱིར་ཞུགས་གནས་བརྒྱད་ཀྱི་རྣམ་གཞག་མི་བརྩི་ཡང༌། ཉན་ཐོས་ལ་གང་ཟག་ཡ་བརྒྱད་ཡོད་པར་བཞེད་ལ། ཉན་ཐོས་རིགས་ངེས་རྣམས་ཀྱིས་གང་ཟག་གི་བདག་མེད་རྟོགས་པའི་ལྟ་བ་བསྒོམ་བྱའི་གཙོ་བོར་བྱས་ཏེ། མཐར་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས་ཉོན་སྒྲིབ་མ་ལུས་པར་སྤངས་པ་དང་དུས་མཉམ་དུ་དགྲ་བཅོམ་པའི་འབྲས་བུ་མངོན་དུ་བྱེད་དོ༑ ༑རང་རྒྱལ་རིགས་ངེས་རྣམས་ཀྱིས་གཟུང་འཛིན་གཉིས་སྟོང་གི་ལྟ་བ་བསྒོམ་བྱའི་གཙོ་བར་བྱས་ཏེ། མཐར་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས་ཉོན་སྒྲིབ་དང༌། ཤེས་སྒྲིབ་རགས་པ་མ་ལུས་པར་སྤངས་པ་དང་དུས་མཉམ་དུ་རང་རྒྱལ་དགྲ་བཅོམ་པའི་འབྲས་བུ་མངོན་དུ་བྱེད་དོ། །
ཐེག་དམན་གྱི་མྱང་འདས་ལ་ལྷག་བཅས་མྱང་འདས་དང༌། ལྷག་མེད་མྱང་འདས་གཉིས་ལས། དང་པོ་ནི། སྔ་མའི་ལས་ཉོན་གྱིས་འཕངས་པའི་སྡུག་བསྔལ་གྱི་ཕུང་པོའི་ལྷག་མ་དང་བཅས་པའི་མྱང་འདས་དང༌། གཉིས་པ་ནི། སྡུག་བསྔལ་གྱི་ཕུང་པོ་དང་བྲལ་བའི་གནས་སྐབས་ལ་འདོད་དོ། །ཉན་རང་དགྲ་བཅོམ་པ་ཡིན་ན་ཐེག་ཆེན་ལམ་དུ་འཇུག་པས་ཁྱབ་སྟེ། མཐར་ཐུག་ཐེག་པ་གཅིག་ཏུ་གྲུབ་པར་འདོད་པའི་ཕྱིར། དེས་ན་ལུགས་འདི་ལ་ཉན་རང་གཉིས་སྤང་བྱ་དང༌། རྟོགས་རིགས་མི་འདྲ་བའི་དབང་གིས་འཐོབ་བྱའི་འབྲས་བུ་ལའང་མཆོག་དམན་ཡོད་དོ། །
ཐེག་ཆེན་རིགས་ངེས་རྣམས་ཀྱིས་བྱང་ཆུབ་མཆོག་ཏུ་སེམས་བསྐྱེད་དེ། ཚོགས་ལམ་ཆེན་པོའི་གནས་སྐབས་སུ་ཆོས་རྒྱུན་གྱི་ཏིང་ངེ་འཛིན་ལ་བརྟེན་ནས་མཆོག་གི་སྤྲུལ་སྐུ་ལས་གདམས་ངག་དངོས་སུ་ཉན་ཅིང༌། དེའི་དོན་ཉམས་སུ་བླངས་པ་ལ་བརྟེན་ནས་སྟོང་པ་ཉིད་ལ་དམིགས་པའི་སྒོམ་བྱུང་གི་ཤེས་རབ་ཐོག་མར་སྐྱེས་པའི་ཚེ་སྦྱོར་ལམ་དུ་འཕོས་པ་ཡིན་ཞིང༌། དྲོད་ཀྱི་གནས་སྐབས་སུ་མཐོང་སྤང་ཀུན་ནས་ཉོན་མོངས་གཟུང་རྟོག་མངོན་གྱུར་པ་ཉམས་སྨོད་པར་བྱེད་ཅིང༌། རྩེ་མོ་ཐོབ་པའི་ཚེ་མཐོང་སྤང་རྣམ་བྱང་གཟུང་རྟོག་མངོན་གྱུར་པ་དང༌། བཟོད་པ་ཐོབ་པའི་ཚེ་མཐོང་སྤང་རྫས་འཛིན་རྟོག་པ་མངོན་གྱུར་པ་དང༌། ཆོས་མཆོག་ཐོབ་པའི་ཚེ་མཐོང་སྤང་བཏགས་འཛིན་རྟོག་པ་མངོན་གྱུར་པ་ཉམས་སྨོད་པར་བྱེད་དོ།།
དྲོད་རྩེ་བཟོད་མཆོག་བཞི་ལ་རིམ་པ་བཞིན་དུ་སྣང་བ་ཐོབ་པའི་ཏིང་ངེ་འཛིན་དང༌། སྣང་བ་མཆེད་པའི་ཏིང་ངེ་འཛིན་དང༌། དེ་ཁོ་ན་ཉིད་ཕྱོགས་གཅིག་ལ་ཞུགས་པའི་ཏིང་ངེ་འཛིན་དང༌། བར་ཆད་མེད་པའི་ཏིང་ངེ་འཛིན་ཞེས་ཟེར་རོ། །དེའི་མཇུག་ཐོགས་སུ་མཐོང་ལམ་བར་ཆད་མེད་ལམ་གྱིས་ཉོན་སྒྲིབ་ཀུན་བཏགས་དང༌། ཤེས་སྒྲིབ་ཀུན་བཏགས་ས་བོན་དང་བཅས་པ་སྤངས་ནས་རྣམ་གྲོལ་ལམ་དང་འགོག་པའི་བདེན་པ་གཉིས་མངོན་དུ་བྱེད་དོ།།
སྒོམ་ལམ་སྐོར་དགུས་སྒོམ་སྤང་ཉོན་མོངས་བཅུ་དྲུག་གི་ས་བོན་དང་སྒོམ་སྤང་ཤེས་སྒྲིབ་བརྒྱ་དང་བརྒྱད་ཀྱི་ས་བོན་རིམ་ཅན་དུ་སྤོང་བར་གསུངས་སོ། །མཐར་རྒྱུན་མཐའི་བར་ཆད་མེད་ལམ་ལ་བརྟེན་ནས་ཉོན་མོངས་པ་དང༌། ཤེས་བྱའི་སྒྲིབ་པ་ལྷན་སྐྱེས་གཉིས་ཅིག་ཅར་སྤངས་ནས་སྐད་ཅིག་གཉིས་པ་ལ་བླ་ན་མེད་པའི་བྱང་ཆུབ་ཐོབ་པར་འགྱུར་ཏེ་རིགས་ངེས་ཀྱིས་འབྲས་བུ་མངོན་དུ་བྱེད་ཚུལ་ལོ༑ ༑ཐེག་ཆེན་གྱི་མྱང་འདས་དང༌། མི་གནས་པའི་མྱང་འདས་དོན་གཅིག་ཏུ་འདོད་ཅིང༌། སངས་རྒྱས་ཀྱི་སྐུ་ལ་བཞིར་གྲངས་ངེས་པར་འདོད་ལ། འཕགས་སེང་གཉིས་ཀྱང་སྐུའི་བསྟན་ཚུལ་ལ་རྩོད་ཀྱི། གྲངས་ངེས་པ་ལ་མི་རྩོད་དོ། །
སངས་རྒྱས་ཀྱི་བཀའ་ལ་དྲང་དོན་གྱི་མདོ་དང༌། ངེས་དོན་གྱི་མདོའི་རྣམ་གཞག་བྱེད་དེ། ཀུན་རྫོབ་བདེན་པ་དངོས་བསྟན་བསྟན་བྱའི་གཙོ་བོར་བྱས་ནས་སྟོན་པའི་མདོ་དྲང་དོན་གྱི་མདོ་དང༌། དོན་དམ་བདེན་པ་དངོས་བསྟན་བསྟན་བྱའི་གཙོ་བོར་བྱས་ནས་སྟོན་པའི་མདོ་ངེས་དོན་གྱི་མདོ་ཡིན་པའི་ཕྱིར། དགོངས་འགྲེལ་ལས་བཤད་པའི་འཁོར་ལོ་དང་པོ་དྲང་དོན་དང༌། བར་བ་དང་ཐ་མ་གཉིས་ལ་དྲང་ངེས་གཉིས་གཉིས་ཡོད་པར་འདོད་དོ། །གཉིས་པ་མདོ་སྡེ་སྤྱོད་པའི་དབུ་མ་རང་རྒྱུད་པའི་ལུགས་ལ། གཞི་ལམ་འབྲས་གསུམ་ལས། དང་པོ་ནི། ལུགས་འདིས་ཕྱི་དོན་འདོད་ཅིང་རང་རིག་ཁས་མི་ལེན་པ་ཙམ་མ་གཏོགས་གཞིའི་རྣམ་གཞག་ཕལ་ཆེར་སྔ་མ་དང་འདྲའོ།།
གཉིས་པ་ལམ་གྱི་ཁྱད་པར་ལ། ཉན་རང་རིགས་ངེས་ལ་ཆོས་ཀྱི་བདག་མེད་རྟོགས་པ་མེད་པར་བཞེད་ཅིང༌། གཟུང་འཛིན་རྫས་གཞན་གྱིས་སྟོང་པར་རྟོགས་པའི་ཡེ་ཤེས་ཁས་མི་ལེན་ལ། ཕྱི་རོལ་དོན་འཛིན་གྱི་རྟོག་པ་ཡང་ཤེས་སྒྲིབ་ཏུ་མི་འདོད་དོ།།
གསུམ་པ་འབྲས་བུའི་རྣམ་གཞག་ལ། ཉན་རང་གཉིས་སྤང་བྱའི་སྒྲིབ་པ་དང༌། རྟོགས་བྱའི་བདག་མེད་ལ་ཕྲ་རགས་མེད་པས་རྟོགས་རིགས་མི་འདྲ་བ་མེད་ཅིང༌། ཞུགས་གནས་བརྒྱད་ཀྱི་རྣམ་གཞག་གཉིས་ཀ་ལ་བྱེད་དོ། །ཐེག་ཆེན་རིགས་ངེས་རྣམས་ཀྱིས་སྒྲིབ་གཉིས་རིམ་ཅན་དུ་སྤོང་བར་བཞེད་དེ་ས་བརྒྱད་པ་ཐོབ་པའི་ཚེ་ཉོན་མོངས་པའི་སྒྲིབ་པ་ཟད་པར་སྤངས་པ་རྟོག་གེ་འབར་བ་ལས་བཤད་པའི་ཕྱིར། འོན་ཀྱང་ཐལ་འགྱུར་བ་ལྟར་ཉོན་སྒྲིབ་མ་ཟད་བར་ཤེས་སྒྲིབ་སྤོང་བའི་མགོ་མི་རྩོམ་པར་བཞེད་པའང་མིན་ནོ། །མི་འདྲ་བའི་ཁྱད་པར་དེ་ཙམ་ཞིག་མ་གཏོགས་གཞི་ལམ་འབྲས་གསུམ་གྱི་རྣམ་གཞག་ཕལ་ཆེ་བ་རྣལ་འབྱོར་སྤྱོད་པའི་དབུ་མ་རང་རྒྱུད་པ་དང་མཐུན་ནོ།།
སྨྲས་པ།
རང་མཚན་ཡོད་ཀྱང་བདེན་པར་མེད་བཞེད་པའི། །
རང་རྒྱུད་སྨྲ་བའི་གྲུབ་མཐའི་རྣམ་དབྱེ་ཀུན། །
རང་བཟོ་སྤངས་ཏེ་ལེགས་པར་བརྗོད་པ་འདི། །
རང་ཉིད་མཁས་འདོད་རྣམས་ཀྱིས་ཟུངས་ཤིག་ཀྱེ། །
ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ།། །།


དབུ་མ་ཐལ་འགྱུར་པ་བཤད་པ།
༈ གཉིས་པ་ཐལ་འགྱུར་བའི་ལུགས་བཤད་པ་ལ། མཚན་ཉིད། སྒྲ་བཤད། འདོད་ཚུལ་དང་གསུམ། དང་པོ་ནི། རང་གི་མཚན་ཉིད་ཀྱིས་གྲུབ་པ་ཐ་སྙད་ཙམ་དུ་ཡང་མི་བཞེད་པའི་ངོ་བོ་ཉིད་མེད་པར་སྨྲ་བ་དེ་ཐལ་འགྱུར་བའི་མཚན་ཉི། མཚན་གཞི་ནི། སངས་རྒྱངས་བསྐྱངས། ཟླ་གྲགས། ཞི་བ་ལྷ་ལྟ་བུའོ། །གཉིས་པ་ནི། ཅིའི་ཕྱིར་ཐལ་འགྱུར་བ་ཞེས་བྱ་ཞེ་ན། ཐལ་འགྱུར་ཙམ་གྱིས་ཕྱི་རྒོལ་གྱི་རྒྱུད་ལ་བསྒྲུབ་བྱ་རྟོགས་པའི་རྗེས་དཔག་སྐྱེ་བར་འདོད་པས་ན་དེ་ལྟར་བརྗོད་པའི་ཕྱིར།


དང་པོ། གཞིའི་འདོད་ཚུལ་བཤད་པ།
གསུམ་པ་གྲུབ་མཐའི་འདོད་ཚུལ་ལ། གཞི་ལམ་འབྲས་གསུམ་ལས། དང་པོ་ནི། གཞི་གྲུབ་ན་རང་གི་མཚན་ཉིད་ཀྱིས་མ་གྲུབ་པས་ཁྱབ་པར་ཁས་ལེན་ཏེ། ཞེས་པའི་སྒྲུབ་བྱེད་ནི། གཞི་གྲུབ་ཚད་ལ་རྟོག་པས་བཏགས་ཙམ་གྱིས་ཁྱབ་པ་ཁས་ལེན་པ་གང་ཞིག དེའི་ཚིག་ཟུར་གྱི་ཙམ་སྒྲས་རང་གི་མཚན་ཉིད་ཀྱིས་གྲུབ་པ་གཅོད་པར་བཞེད་པའི་ཕྱིར། གཞི་གྲུབ་དང༌། ཡུལ་དང༌། ཤེས་བྱ་རྣམས་དོན་གཅིག
མདོར་ན་ཕྱི་དང་ནང་གི་ཆོས་གང་དང་གང་ཞིག་ཡིན་ཡང༌། འདི་ཐམས་ཅད་རང་རྒྱུད་པ་མན་ཆད་ཀྱིས་དོན་གྱི་ངོ་བོའམ། དོན་གྱི་དངོས་པོ་ཞིག་ཡུལ་སྟེང་ནས་གྲུབ་པ་ཞིག་ཤོད་ཀྱི་ཡོད། དེས་ན་ང་རང་ཚོས་ཕྱི་ནང་གང་ཞིག་ལ་བསམ་བློ་ཞིག་བཏང་ན་ཡང༌། བློ་ལ་དོན་གང་ཞིག་སྣང་སྐབས་དོན་གྱི་ངོས་ནས་ཡོད་པ་ཞིག་སྣང་གི་ཡོད་ཅིང༌། རང་རྒྱུད་པས་དེ་ཙམ་ཡོད་ཅེས་གསུངས་པ་རེད།
ཐལ་འགྱུར་བས་དོན་གྱི་ངོས་ནས་གྲུབ་པ་ཞིག་སྣང་བ་འདི་རྩ་བ་ནས་མེད་ཅེས་གསུངས་ཤིང༌། བློ་ལ་དོན་གྱི་ངོས་ནས་ཡོད་པ་ཞིག་སྣང་བ་འདི་གལ་ཏེ་ཡོད་ན་དེའི་རང་བཞིན་ཇི་ལྟར་ཡིན་མིན་བཙལ་ཚེ། དཔེར་ན། རྒྱུས་འབྲས་བུ་སྐྱེས་ཞེས་བརྗོད་སྐབས། རྒྱུས་འབྲས་བུ་སྐྱེ་ལུགས་དེ་བཙལ་ན་རྩ་བ་ནས་རྙེད་རྒྱུ་མེད་པ་དང༌། དེའི་ངོ་བོ་དོན་གྱི་ངོས་ནས་གྲུབ་པ་ལྟ་བུ་ཞིག་སྣང་གི་ཡོད་ཀྱང༌། འཚོལ་བར་ཕྱིན་ན་རྩ་བ་ནས་རྙེད་རྒྱུ་མེད་པ་ཞིག་རེད། འབྲས་བུ་སྐྱེས་ཞེས་པ་དེ་ཡང༌། འཚོལ་བར་ཕྱིན་ན་རྙེད་རྒྱུ་མེད་པ་ཞིག་ཡིན་སྟབས་འདི་ཐམས་ཅད་བཙལ་ནས་རྙེད་རྒྱུ་མེད་པ་དེས་གང་ཞིག་བྱས་སམ་ཞེ་ན། ཡུལ་སྟེང་ནས་མེད་པ་དེ་ཐག་ཆོད་ཅིང༌། ཡུལ་སྟེང་ནས་མེད་སྟབས་བཙལ་ནས་མ་རྙེད་པ་རེད། ཕན་གནོད་འདྲེན་མཁན་གྱི་ཆོས་སྐྱེ་འཇིག་གནས་གསུམ་བྱེད་མཁན་ཞིག་ཡོད་པ་རེད། དེའི་ཡོད་ཚུལ་ཇི་ལྟར་ཡིན་ཞེ་ན། མིང་གི་དབང་གིས་ཡོད་པ་ཞིག་ལས་འགྲོ་ས་གཞན་མེད། དེས་ན་མིང་གི་དབང་གིས་ཡོད་ཙམ་མམ། རྟོག་པས་བཏགས་ཙམ་ཞིག་ཡིན་སྟབས། དོན་གྱི་ངོས་ནས་གྲུབ་པས་སྟོང་པ་རེད། དོན་གྱི་ངོས་ནས་གྲུབ་པ་དེར་རང་མཚན་ཞེས་རྗོད་ཀྱི་ཡོད། དེར་བརྟེན་རང་གི་མཚན་ཉིད་ཀྱིས་གྲུབ་པས་སྟོང་པ་རེད་ཅེས་གསུངས་སོ།།
དེ་ལ་དབྱེ་ན། མངོན་ལྐོག་གཉིས་སུ་དབྱེ་བ་དང༌། བདེན་པ་གཉིས་སུ་དབྱེ་བའོ། །ཞེས་མངོན་ལྐོག་གཉིས་ཀྱང༌། རང་རྒྱུད་པ་མན་ཆད་ཀྱི་འདོད་ཚུལ་དང་མི་འདྲ་བ་ཡོང་གི་ཡོད། བདེན་པ་གཉིས་བཤད་སྐབས་ཐ་སྙད་དཔྱོད་བྱེད་དང༌། དོན་དམ་དཔྱོད་བྱེད་ཅེས་པའི་ཚིག་དེ་གཉིས་ཀར་གཅིག་པ་གསུང་གི་ཡོད་ཀྱང༌། མཚམས་གང་འདྲ་ཞིག་ནས་ཐ་སྙད་དཔྱོད་བྱེད་ཡིན་དང༌། མཚམས་གང་འདྲ་ཞིག་ནས་དོན་དམ་དཔྱོད་བྱེད་ལ་འགྲོ་ཡི་ཡོད་མེད་ལ་ཁྱད་པར་ཆེན་པོ་ཡོད།
རང་རྒྱུད་པས་ཐ་སྙད་དུ་རང་མཚན་ཞལ་གྱིས་བཞེས་པས་ན། དོན་དེ་དང་དེ་དོན་གྱི་ངོས་ནས་ཡོད་པ་ལྟ་བུ་ཞིག་བློར་ཤར་བ་དེ་ཡོད་པར་ཆ་བཞག་པ་དང༌། འཕྲལ་གྱི་འཁྲུལ་རྒྱུས་བསླད་པ་མེད་པའི་བློ་གནོད་མེད་ལ་སྣང་བ་དེ་ཉིད་ཡོད་པ་དང༌། བློ་གནོད་མེད་ལ་སྣང་བའི་དབང་གིས་བཞག་པ་མ་ཡིན་པར་ཡུལ་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་ཡོད་མེད་དཔྱད་སྐབས། དོན་དམ་དཔྱོད་བྱེད་དུ་འགྲོ་ཡི་ཡོད།
དཔེར་ན། ངའམ་གང་ཟག་ཅེས་པ་དེ་བློ་གནོད་མེད་ལ་སྣང་བའི་དབང་གིས་བཞག་པ་དང༌། གང་ཟག་ཅེས་པ་དེ་གང་འདྲ་ཞིག་རེད་དམ་ཞེ་ན༑ གང་ཟག་ཅེས་པའི་ཐ་སྙད་གདགས་སའི་གཞི་ཕུང་པོའི་ནང་ནས་ཡིད་ཀྱི་རྣམ་ཤེས་དེ་གང་ཟག་གི་མཚན་གཞིར་རྙེད་ཅིང༌། དེ་ལྟ་བུའི་གང་ཟག་གི་མཚན་གཞི་རྙེད་པ་དེ་ཡུལ་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་ཞིག་གམ་དོན་དམ་པར་གྲུབ་པ་ཞིག་རེད་དམ་མ་རེད་ཅེས་བརྗོད་ན། དོན་དམ་དུ་གྲུབ་པ་ཡིན་ན་མུ་མཐུད་ནས་བཙལ་ན་ཇེ་གསལ་དུ་འགྲོ་དགོས་ཀྱང་དེ་རྙེད་རྒྱུ་མེད་ཅིང༌། ཐ་སྙད་དུ་ཡང་རང་མཚན་ཞལ་གྱིས་མི་བཞེས་མཁན་དེས། གང་ཟག་ཅེས་སྣང་ཙམ་ཞིག་ཡོད་པ་དེས་མ་ཚིམ་པར། གང་ཟག་ཅེས་པ་གང་ཞིག་རེད་དམ་ཞེ་ན། མཚམས་འདི་ནས་དོན་དམ་དཔྱོད་བྱེད་དུ་འགྲོ་ཡི་ཡོད༌། དེས་ན་རྙེད་རྒྱུ་མེད་པ་རེད།
མཚན་གཞིའི་ཡིད་ཀྱི་རྣམ་ཤེས་གང་ཟག་གི་མཚན་གཞིར་བཞག་ཀྱང་བདེ་པོ་མེད། གང་ལགས་ཤེ་ན། མཚན་གཞིའི་ཡིད་ཀྱི་རྣམ་ཤེས་དེ་གང་ཟག་གི་གདགས་གཞི་ཚོགས་པའི་གྲས་ཡིན་ཞིང༌། གདགས་གཞིའི་ནང་ནས་གདགས་ཆོས་དེ་ཉིད་རྙེད་ན། བྱེད་པ་པོ་དང་ལས་གཉིས་གཅིག་ཏུ་འགྲོ་བའི་སྐྱོན་ཡོང་གི་ཡོད། གང་ལྟར་གདགས་ཆོས་དེ་ཉིད་གདགས་གཞི་ལ་བརྟེན་ནས་འཇོག་པ་རེད། གང་ལ་བརྟེན་ནས་བཏགས་པའི་བརྟེན་ས་དེའི་ནང་ནས་བཞག་ན། དེ་ལ་བརྟེན་ནས་འཇོག་དགོས་དོན་མེད། ཁོ་རང་བཞག་ན་འགྲིགས་པ་ཞིག་རེད།
སངས་རྒྱས་བསྐྱངས་ཀྱི་གསུངས་པ་ལྟར། དངོས་པོ་རང་གི་མཚན་ཉིད་ཀྱིས་གྲུབ་པ་ཡིན་ན། དེ་ཉིད་བཞག་པས་ཆོག་གི །བརྟེན་ནས་བཏགས་པས་ཅི་བྱ། །ཞེས་གསུངས་པ་ལྟར། ངོ་བོ་ཉིད་ཀྱིས་གྲུབ་ན། དེ་ཉིད་བཞག་པས་ཆོག་པས། །བརྟེན་ནས་བཏགས་པས་ཅི་བྱ། །ངོ་བོ་ཉིད་ཀྱིས་གྲུབ་ཡོད་ན༑ ཆོས་གང་དང་གང་ཞིག་ཡིན་ཡང་དེ་རེད་བརྗོད་ན་འགྲིགས་པ་རེད། དེས་ན་བརྟེན་ནས་བཏགས་པ་མིན་པས་བརྟེན་ནས་འབྱུང་བ་མིན། གདགས་གཞིའི་གསེབ་ནས་སྣང་ཙམ་དེས་མ་ཚིམ་པར་བཙལ་ནས་རྙེད་རྒྱུ་ཞིག་ཡོད་ན༑ དེ་ནི་དོན་དམ་གྱིས་གྲུབ་པ་དང༌། ངོ་བོ་ཉིད་ཀྱིས་གྲུབ་པས་བརྟེན་ནས་བཏགས་པ་མིན། དེ་ལྟ་བུའི་ཁྱད་པར་ཆེན་པོ་ཞིག་དོན་ཡོང་གི་ཡོད།
མདོར་ན་ཐ་སྙད་དུ་ཡང་རང་མཚན་ཞལ་གྱིས་མི་བཞེད་པ་ཞེས་པ་དེ་ཀླུ་སྒྲུབ་ཀྱི་གསུང་རྒྱུའི་མཐར་ཐུག་དེ་ཡིན། དེ་ནི་བཅོམ་ལྡན་འདས་ཀྱི་དགོངས་པ་མཐར་ཐུག་རེད། གཟུགས་སྟོང་པ་ཉིད་ཀྱིས་སྟོང་བར་མི་བྱེད་དེ༑ གཟུགས་ཉིད་སྟོང་པ་ཉིད་དང་ཞེས་གསུངས་པ་དེ་ཧ་ཅང་གི་གལ་འགངས་ཆེན་པོ་རེད། གཟུགས་དེ་སྟོང་གཞི་བྱས་ནས་དེ་གང་གིས་སྟོང་པ་རེད་དམ་ཞེ་ན། དེའི་སྟེང་དུ་ཆོས་གཞན་ཞིག་གིས་སྟོང་པའི་སྒོ་ནས་གཟུགས་སྟོང་པ་ཞེས་རྗོད་ཀྱི་མེད་ཅིང༌། གཟུགས་དེ་ཉིད་བཙལ་ན་རྙེད་རྒྱུ་མེད་པ་ཞིག་རེད། སྣང་ཙམ་དེས་མ་ཚིམ་པར་སྣང་ཙམ་གྱི་གཟུགས་ཤིག་འཇོག་རྒྱུ་ལས། དེ་ལས་བརྒལ་ནས་གཟུགས་ཞེས་པ་ཞིག་རྙེད་རྒྱུ་མེད་པ་རེད་ཅེས་དང༌། དེས་ན་རང་བཞིན་གྱིས་སྟོང་པ་རེད། གཟུགས་དེ་ཉིད་རང་བཞིན་གྱིས་སྟོང་པ་ལས་གཞན་ཞིག་གིས་སྟོང་པ་མིན། གཟུགས་སྟོང་པ་ཉིད་ཀྱིས་སྟོང་བར་མི་བྱེད་དེ། གཟུགས་ཉིད་སྟོང་པ་ཉིད་དང་ཞེས་པ་ནི་ཧ་ཅང་གི་གལ་གནད་ཆེན་པོ་ཞིག་ཡིན་ལ། དེ་ལྟར་ཧ་ཅང་གི་གསལ་པོ་གསུངས་པ་རེད།
དེ་ནས། དང་པོ་ནི། རྟགས་ལ་མ་བརྟེན་པར་མྱོང་སྟོབས་ཀྱིས་རྟོགས་ནུས་པའི་ཆོས་དེ་མངོན་གྱུར་གྱི་མཚན་ཉིད། མངོན་སུམ་དང༌། མངོན་གྱུར་དང༌། དབང་པོའི་ཡུལ་དང༌། ལྐོག་ཏུ་མ་གྱུར་པའི་ཆོས་བཞི་དོན་གཅིག་མིང་གི་རྣམ་གྲངས་སོ། །མཚན་གཞི་ནི། གཟུགས་སྒྲ་དྲི་རོ་རེག་བྱ་ལྟ་བུའོ། །རྒྱུ་མཚན་ནམ་རྟགས་ལ་བརྟེན་ནས་རྟོགས་དགོས་པའི་ཆོས་དེ་ལྐོག་གྱུར་གྱི་མཚན་ཉིད། ལྐོག་གྱུར་དང༌། མངོན་སུམ་མ་ཡིན་པའི་ཆོས་དང༌། རྗེས་དཔག་གི་གཞལ་བྱ་རྣམས་དོན་གཅིག་མིང་གི་རྣམ་གྲངས་སོ། །མཚན་གཞི་ནི༑ སྒྲ་མི་རྟག་པ་དང༌། སྒྲ་གང་ཟག་གི་བདག་མེད་ལྟ་བུ་ལ་བྱེད། དེས་ན་ལུགས་འདི་ལ་མངོན་ལྐོག་གཉིས་དང༌། གཞལ་བྱའི་གནས་གསུམ་འགལ་བར་བཞེད་དོ། །
གཉིས་པ་ནི། ཐ་སྙད་དཔྱོད་བྱེད་ཀྱི་ཚད་མས་རྙེད་དོན་གང་ཞིག ཐ་སྙད་དཔྱོད་བྱེད་ཀྱི་ཚད་མ་རང་ཉིད་ལ་ཐ་སྙད་དཔྱོད་བྱེད་ཀྱི་ཚད་མར་སོང་བ་དེ་རང་ཉིད་ཀུན་རྫོབ་བདེན་པ་ཡིན་པའི་མཚན་ཉིད། མཚན་གཞི་ནི། བུམ་པ་ལྟ་བུའོ། །དེ་ལ་དབྱེ་ན། ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་མི་འབྱེད་དེ། ཡང་དག་ཀུན་རྫོབ་མེད་པའི་ཕྱིར། ཀུན་རྫོབ་ཡིན་ན་ཡང་དག་མ་ཡིན་དགོས་པའི་ཕྱིར། དེ་ཡིན་ན་ལོག་པ་ཡིན་དགོས་པའི་ཕྱིར། འོན་ཀྱང་ཀུན་རྫོབ་ལ་འཇིག་རྟེན་རང་དགའ་བའི་ཤེས་ངོ་ལ་ལྟོས་ཏེ་ཡང་ལོག་གཉིས་སུ་འབྱེད་དེ། གཟུགས་དེ་འཇིག་རྟེན་ཤེས་ངོ་ལ་ལྟོས་ཏེ་ཡང་དག་དང༌། མེ་ལོང་ནང་གི་བྱད་བཞིན་གྱི་གཟུགས་བརྙན་དེ་འཇིག་རྟེན་ཤེས་ངོ་ལ་ལྟོས་ཏེ་ལོག་པ་ཡིན་པའི་ཕྱིར། འཇིག་རྟེན་ཤེས་ངོ་ལ་ལྟོས་ཏེ་ཡང་དག་ཡིན་ན་ཡོད་པས་མ་ཁྱབ་སྟེ། གཟུགས་བདེན་གྲུབ་དེ་དེ་ཡིན་པའི་ཕྱིར།
མཐར་ཐུག་དཔྱོད་བྱེད་ཀྱི་ཚད་མ་རང་ཉིད་ལ་མཐར་ཐུག་དཔྱོད་བྱེད་ཀྱི་ཚད་མར་སོང་བ་དེ་རང་ཉིད་དོན་དམ་བདེན་པ་ཡིན་པའི་མཚན་ཉིད། མཚན་གཞི་ནི། བུམ་པ་རང་བཞིན་གྱིས་མེད་པ་ལྟ་བུའོ། །དབྱེ་བ་སྔར་དང་འདྲ། གཞན་ཡང་འདས་མ་འོངས་ཞིག་པ་རྣམས་དངོས་པོར་འདོད་ཅིང༌། ཕྱི་རོལ་གྱི་དོན་ཡང་ཁས་ལེན་ཏེ། གཟུང་འཛིན་ངོ་བོ་ཐ་དད་དུ་གྱུར་བར་བཞེད་པའི་ཕྱིར། ཞིག་པ་དངོས་པོར་འདོད་པ་ནི་གནད་འགག་ཆེན་པོ་ཆགས་ཀྱི་ཡོད།
དེ་ཡང་འཇིག་པ་ཞེས་པ་ནི་རྒྱུ་དང་བཅས་པ་རེད། མ་འོངས་པ་དང་ད་ལྟ་བའི་འཇིག་པ་ཞེས་པ་ནི་རྒྱུས་སྐྱེས་པ་ཡིན་ཞིང༌། ཞིག་པ་ཞེས་པ་ནི་རྒྱུས་སྐྱེས་པ་ཡིན་པས་ན། ཞིག་པ་གྲུབ་པའི་དུས་སུ་དེ་ཉིད་རྒྱུས་མ་སྐྱེས་ཀྱང༌། ཞིག་པ་ཞེས་པ་ནི་རྒྱུས་སྐྱེས་པ་ཡིན་སྟབས། ཞིག་པ་གྲུབ་ཟིན་སྐབས་གྲུབ་པའི་གནས་སྐབས་དེ་ཡང་རྒྱུས་སྐྱེས་པ་རེད། དཔེར་ན། སྐྱེས་ཟིན་ན་རྒྱུས་བྱ་བ་བྱེད་དགོས་པ་མེད་ཀྱང༌། སྐྱེ་བ་དེ་རྒྱུས་བྱེད་ཀྱི་ཡོད་སྟབས། གྲུབ་པའི་སྐྱེས་པ་དེ་ཡང་རྒྱུས་བྱས་པར་འཇོག་གི་ཡོད།
དེ་བཞིན་འཇིག་པ་རྒྱུ་དང་བཅས་པ་ཡིན་པས་ན། ཞིག་པ་དེ་ཡང་རྒྱུས་སྐྱེས་པ་རེད། དེས་ན་ཞིག་པ་དངོས་པོ་རེད་ཅེས་དང༌། འདས་པ་དེ་ཡང་དངོས་པོ་རེད། མ་འོངས་པ་ཡང་དངོས་པོ་རེད། དེ་བཞིན་ཕྱི་དོན་དེ་ཡང་བཏགས་དོན་བཙལ་ཏེ་ཕར་ངོས་ནས་རྙེད་རྒྱུ་མེད་ཀྱང༌། བརྟེན་ནས་བཏགས་པའི་མིང་རྐྱང་བཏགས་ཡོད་ཙམ་གྱི་ཤེས་པ་འཇོག་པ་བཞིན། མིང་རྐྱང་བཏགས་ཡོད་ཙམ་གྱི་ཕྱི་དོན་བཞག་ཆོག་པ་དང༌། དེ་གཉིས་རྫས་གཅིག་མིན་ལ་རྫས་ཐ་དང་ངོ་བོ་ཡང་ཐ་དད་དུ་འཇོག་གི་རེད་ཅེས་གསུངས་སོ།།
ཡུལ་ཅན་ངོས་བཟུང་སྐབས། ཡུལ་ཅན་གྱི་འདོད་ཚུལ་ནི། རང་གི་གདགས་གཞི་ཕུང་པོ་ལྔའམ་བཞི་ལ་བརྟེན་ནས་བཏགས་པའི་ང་ཙམ་དེ་གང་ཟག་གི་མཚན་གཞིར་འདོད་ཅིང༌། ཡིད་ཀྱི་རྣམ་ཤེས་དེ་གང་ཟག་གི་མཚན་གཞིར་མི་འདོད་ཅིང་དེ་ནི་རྙེད་རྒྱུ་མེད་པ་ཞིག་རེད། གང་ཟག་ལ་ལྡན་མིན་འདུ་བྱེད་ཀྱིས་ཁྱབ། བློ་ལ་ཚད་མ་དང༌། ཚད་མིན་གྱི་བློ་གཉིས་ཡོད། ཚད་མའི་འཇོག་སྟངས་ལའང་གོང་དུ་རང་རྒྱུད་པ་དང་མི་འདྲ་བའི་ཁྱད་པར་ཆེན་པོ་ཡོད། ཚད་མ་ལ་མངོན་སུམ་ཚད་མ་དང༌། རྗེས་སུ་དཔག་པའི་ཚད་མ་གཉིས། མངོན་སུམ་གྱི་ཚད་མ་ལ་དབང་པོའི་མངོན་སུམ་གྱི་ཚད་མ། ཡིད་ཀྱི་མངོན་སུམ་གྱི་ཚད་མ། རྣལ་འབྱོར་མངོན་སུམ་གྱི་ཚད་མ་དང་གསུམ་ཡོད། རང་རིག་མངོན་སུམ་མི་འདོད་ཅིང༌། སེམས་ཅན་གྱི་རྒྱུད་ཀྱི་དབང་ཤེས་ལ་འཁྲུལ་ཤེས་ཀྱིས་ཁྱབ། རྣལ་འབྱོར་མངོན་སུམ་ལ་འཁྲུལ་མ་འཁྲུལ་གཉིས་ཡོད་དེ། ཞེས་གསུངས་པ་དེས་སྟོང་ཉིད་མངོན་སུམ་དུ་རྟོགས་ཤིང༌། རང་མཚན་གྱི་སྣང་བ་ཏན་ནས་ལོག་པའི་འཕགས་པའི་མཉམ་བཞག་ཡེ་ཤེས་དེ་ལས། དེ་མིན་སེམས་ཅན་གྱི་རྒྱུད་ཀྱི་བློ་ཚང་མ་རང་མཚན་གྱི་སྣང་བ་དང་བཅས་པ་ཤ་སྟག་རེད། དེར་བརྟེན་འཁྲུལ་བའི་ཤེས་པ་ལས་མེད་ཅེས་གསུངས།
མཉམ་བཞག་ཟག་མེད་ཀྱི་ངོ་བོར་གྱུར་པའི་རྣལ་འབྱོར་མངོན་སུམ་དེ་མ་འཁྲུལ་བ་དང༌། ཚུར་མཐོང་གི་རྒྱུད་ཀྱི་ཕྲ་བའི་མི་རྟག་པ་མངོན་སུམ་དུ་རྟོགས་པའི་རྣལ་འབྱོར་མངོན་སུམ་དེ་འཁྲུལ་ཤེས་ཡིན་པའི་ཕྱིར། ཕྱི་མ་དེར་ཐལ། སོ་སྐྱེའི་རྒྱུད་ཀྱི་ཤེས་པ་ཡིན་པའི་ཕྱིར། བཅད་ཤེས་ཡིན་ན་མངོན་སུམ་གྱི་ཚད་མ་ཡིན་པས་ཁྱབ་སྟེ། སྒྲ་མི་རྟག་པར་རྟོགས་པའི་རྗེས་དཔག་སྐད་ཅིག་གཉིས་པ་དེ་རྟོག་པར་གྱུར་པའི་མངོན་སུམ་ཚད་མ་དང༌། གཟུགས་འཛིན་དབང་པོའི་མངོན་སུམ་སྐད་ཅིག་གཉིས་པ་དེ་རྟོག་མེད་དུ་གྱུར་པའི་མངོན་སུམ་ཚད་མ་ཡིན་པའི་ཕྱིར།
རྗེས་དཔག་ལ་དབྱེ་ན། དངོས་སྟོབས་རྗེས་དཔག གྲགས་པའི་རྗེས་དཔག དཔེ་ཉེར་འཇལ་གྱི་རྗེས་དཔག ཡིད་ཆེས་རྗེས་དཔག་དང་བཞི་ཡོད། ཡུལ་དེ་ལ་འཁྲུལ་ཡང་ཡུལ་དེ་རྟོགས་པ་མི་འགལ་ཏེ། སྒྲ་མི་རྟག་རྟོགས་ཀྱི་རྗེས་དཔག་དེ་སྒྲ་མི་རྟག་པ་ལ་འཁྲུལ་ཡང་དེ་རྟོགས་པར་ཁས་ལེན་པའི་ཕྱིར། གཉིས་སྣང་ཅན་གྱི་ཤེས་པ་ཡིན་ན་རང་གི་སྣང་བ་ལ་མངོན་སུམ་གྱི་ཚད་མ་ཡིན་པས་ཁྱབ་སྟེ། སྒྲ་རྟག་འཛིན་རྟོག་པ་དེ་རང་གི་སྣང་བ་ལ་མངོན་སུམ་གྱི་ཚད་མ་ཡིན་པའི་ཕྱིར། ཤེས་པ་ཡིན་ན་རང་གི་གཞལ་བྱ་རྟོགས་པས་ཁྱབ་སྟེ། རི་བོང་རྭའི་དོན་སྤྱི། རི་བོང་རྭ་འཛིན་རྟོག་པའི་གཞལ་བྱ་དང༌། སྒྲ་རྟག་པའི་དོན་སྤྱི་སྒྲ་རྟག་འཛིན་རྟོག་པའི་གཞལ་བྱ་ཡིན་པའི་ཕྱིར།
ཞེས་ཤེས་པ་ཞིག་ཡིན་ཕྱིན་ཆད་ལ། དེར་ཡུལ་ཞིག་གི་རྣམ་པ་ཤར་གྱི་ཡོད་ཅིང༌། ལོག་ཤེས་དང༌། ཕྱིན་ཅི་མ་ལོག་པའི་བློ་སོགས་བློ་ཞིག་ཡིན་ཕྱིན་ཆད་ལ། བློ་དེར་རྣམ་པ་ཞིག་ཤར་ཏེ་བློ་ཕྱིན་ཅི་ལོག་མ་ལོག་གང་ཞིག་ཡིན་ནའང༌། རང་རང་ལ་སྣང་བ་ཡོད་ཅིང༌། སྣང་བ་དེ་བློ་དེར་མངོན་གྱུར་རེད། དེར་བརྟེན་ཤེས་པ་གང་ཞིག་ཡིན་ཡང༌། རང་གི་སྣང་བ་ལ་ཚད་མ་ཡིན་པ་ཙམ་དུ་མ་ཟད་པར་མངོན་སུམ་གྱི་ཚད་མ་རེད། དེས་ན་མི་འདྲ་བ་ཆགས་ཡོང་གི་ཡོད་པ་དེ་གསུངས་སོ།།


གཉིས་པ། ལམ་གྱི་འདོད་ཚུལ་བཤད་པ།
གཉིས་པ་ལམ་གྱི་རྣམ་གཞག་ལ་གསུམ་ལས། དང་པོ་ལམ་གྱི་དམིགས་པ་ནི། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་གང་ཟག་གི་བདག་མེད་རགས་པ་དང༌། གང་ཟག་བདེན་པས་སྟོང་པ་གང་ཟག་གི་བདག་མེད་ཕྲ་མོར་འདོད་དོ། །བདག་མེད་ཕྲ་མོ་གཉིས་སྟོང་གཞིའི་སྒོ་ནས་འབྱེད་པ་ཡིན་གྱི། དགག་བྱའི་སྒོ་ནས་མི་འབྱེད་དེ། གཞི་གང་ཟག་གི་སྟེང་དུ་དགག་བྱ་བདེན་གྲུབ་བཀག་པ་གང་ཟག་གི་བདག་མེད་ཕྲ་མོ་དང༌། གཞི་ཕུང་སོགས་ཀྱི་སྟེང་དུ་དགག་བྱ་བདེན་གྲུབ་བཀག་པ་ཆོས་ཀྱི་བདག་མེད་ཕྲ་མོ་ཡིན་པའི་ཕྱིར། གང་ཟག་གི་བདག་མེད་ཕྲ་མོ་དང༌། ཆོས་ཀྱི་བདག་མེད་ཕྲ་མོ་གཉིས་ལ་ཕྲ་རགས་མེད་ཅིང་གནས་ལུགས་མཐར་ཐུག་ཏུ་འདོད་དོ། །
གཙོ་བོའི་ནང་གི་གཙོ་བོ་ནི། གང་ཟག་གི་བདག་མེད་དང༌། ཆོས་ཀྱི་བདག་མེད་གཉིས་ཆགས་ཀྱི་ཡོད། ཁྱད་པར་ནི་སྐབས་འདིར་གང་ཟག་གི་བདག་མེད་དེ་ཡང༌། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་དེ་ཙམ་ལ་གང་ཟག་གི་བདག་མེད་ཅེས་མི་བརྗོད་པར། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་ནི་གང་ཟག་གི་བདག་མེད་རགས་པ་ཡིན་ཞིང༌། གང་ཟག་གི་སྟེང་གི་སྟོང་ཉིད་ཕྲ་མོ་དེ་གང་ཟག་གི་བདག་མེད་ཕྲ་མོ་དེ་ཡིན། དེས་ན་གང་ཟག་རང་བཞིན་གྱིས་སྟོང་པ་དེ་གང་ཟག་གི་བདག་མེད་ཡིན། དེར་བརྟེན་ཆོས་ཀྱི་བདག་མེད་དང༌། གང་ཟག་གི་བདག་མེད་གཉིས་པོ་དེ་སྟོང་གཞི་ཆོས་ཅན་གྱི་ཁྱད་པར་ཡོད་པ་ལས། རང་བཞིན་གྱིས་གྲུབ་པའི་སྟོང་པའི་སྟོང་ཚུལ་གཅིག་པ་ཡིན་པས་དགག་བྱ་ལ་ཕྲ་རགས་ཀྱི་ཁྱད་པར་མེད་ཅེས་གསུངས་སོ།།
གཉིས་པ་ལམ་གྱི་སྤང་བྱ་ནི། བདག་འཛིན་ཕྲ་རགས་ས་བོན་དང་བཅས་པ་དང༌། དེའི་དབང་གིས་བྱུང་བའི་དུག་གསུམ་ས་བོན་དང་བཅས་པ་ཉོན་སྒྲིབ་ཏུ་འདོད་དེ། བདེན་འཛིན་ཉོན་སྒྲིབ་ཏུ་འདོད་པའི་ཕྱིར། བདེན་འཛིན་གྱི་བག་ཆགས་དང༌། དེའི་དབང་གིས་བྱུང་བའི་གཉིས་སྣང་འཁྲུལ་བའི་ཆ་དང༌། བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་རྣམས་ཤེས་སྒྲིབ་ཏུ་འདོད་དོ། །
སྙིང་པོ་ནི་ཕུང་པོ་བློ་ཡུལ་དུ་ཤར་བའི་སྒོ་ནས་གང་ཟག་བློར་ཤར་དགོས་ཤིང༌། དེས་ན་བདེན་འཛིན་སྐྱེ་སྐབས། གང་ཟག་གི་བདག་འཛིན་དང༌། ལྷག་པར་འཇིག་ལྟར་ཆ་བཞག་ན། ཆོས་ཀྱི་བདག་འཛིན་གྱིས་གཞི་བྱས་ཏེ་གང་ཟག་གི་བདག་འཛིན་སྐྱེ་ཡི་ཡོད། དེས་ན་གང་ཟག་གི་བདག་འཛིན་རྩ་བ་ནས་ཁེགས་པ་ཞིག་ཡོང་བ་ལ། ཆོས་ཀྱི་བདག་མེད་རྟོགས་དགོས་ཤིང༌། ཆོས་ཀྱི་བདག་འཛིན་དེ་ཉོན་སྒྲིབ་ཏུ་འཇོག་པ་དང༌། རང་རྒྱུད་པ་མན་ཆད་ཀྱིས་ཆོས་ཀྱི་བདག་འཛིན་དེ་ཤེས་སྒྲིབ་ཏུ་བཞག་གི་ཡོད།
ད་ལྟ་ལུགས་འདིར་ཆོས་ཀྱི་བདག་འཛིན་ཉོན་སྒྲིབ་བམ་ཉོན་མོངས་ལ་བཞག་པ་ཡིན། དེས་ན་ཉན་རང་དགྲ་བཅོམ་པ་ཉོན་སྒྲིབ་སྤངས་པའི་གང་ཟག་དེ། བདེན་འཛིན་སྤངས་པ་ཞིག་དགོས་པ་ཡིན། དེར་བརྟེན་ཉན་རང་འཕགས་པ་རྣམས་ཀྱིས་ཀྱང་ཆོས་ཀྱི་བདག་མེད་རྟོགས་དགོས་ལ། ཐེག་པ་གསུམ་པོའི་འཕགས་པ་ཐམས་ཅད་ཀྱིས་ཆོས་ཀྱི་བདག་མེད་ཕྲ་མོའམ་སྟོང་ཉིད་ཕྲ་མོ་རྟོགས་ཡོད་ཅེས་གསུངས་སོ།།
གསུམ་པ་ལམ་གྱི་རང་བཞིན་ནི། ཐེག་པ་གསུམ་པོ་རེ་རེ་ལའང་ལམ་ལྔ་ལྔའི་རྣམ་གཞག་དང༌། ཐེག་ཆེན་ལ་ས་བཅུའི་རྣམ་གཞག་ཀྱང་མདོ་སྡེ་ས་བཅུ་པ་ལ་བརྟེན་ནས་བྱེད་དོ། །ཐེག་པ་གསུམ་ལ་ཤེས་རབ་ཀྱི་རྟོགས་རིགས་མི་འདྲ་བ་མེད་དེ། འཕགས་པ་ལ་ཆོས་ཀྱི་བདག་མེད་མངོན་སུམ་དུ་རྟོགས་པས་ཁྱབ་པ་ཁས་ལེན་པའི་ཕྱིར།


གསུམ། འབྲས་བུའི་འདོད་ཚུལ་བཤད་པ།


གསུམ་པ་འབྲས་བུ་མངོན་དུ་བྱེད་ཚུལ་ནི། ཐེག་དམན་གྱི་རིགས་ངེས་རྣམས་ཀྱིས་བདག་མེད་པའི་ལྟ་བ་རིགས་པ་མདོར་བསྡུས་ཙམ་གྱིས་བསྒོམས་པ་ལ་བརྟེན་ནས། མཐར་ཐེག་དམན་གྱི་སྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་གྱིས་བདེན་འཛིན་ས་བོན་དང་བཅས་པ་སྤངས་པ་དང་དུས་མཉམ་དུ་རང་གི་བྱང་ཆུབ་མངོན་དུ་བྱེད་དོ། །དབུ་མ་རང་རྒྱུད་པ་མན་ཆད་ཀྱིས་ལྷག་མེད་མྱང་འདས་ཐོབ་པ་ལ་དེའི་སྔོན་དུ་ལྷག་བཅས་མྱང་འདས་འཐོབ་དགོས་པར་འདོད་ཀྱང༌། ལུགས་འདི་ལ་ལྷག་བཅས་ཀྱི་སྔོན་དུ་ལྷག་མེད་མྱང་འདས་འཐོབ་དགོས་པར་འདོད་དོ། །ཉན་རང་གཉིས་ལ་ཞུགས་གནས་ཀྱི་རྣམ་གཞག་ཁས་མི་ལེན་ཞིང༌། ཞུགས་གནས་བརྒྱད་པོ་གང་རུང་ལ་འཕགས་པས་ཁྱབ་པར་ཁས་ལེན་ནོ། །
ཐེག་ཆེན་གྱི་བྱང་ཆུབ་མངོན་དུ་བྱེད་ཚུལ་ནི། བྱང་སེམས་རྣམས་ཀྱིས་བདག་མེད་པའི་ལྟ་བ་རིགས་པའི་རྣམ་གྲངས་མཐའ་ཡས་པའི་སྒོ་ནས་རྒྱས་པར་བསྒོམས་ཏེ་སྒྲིབ་པ་སྤོང་བར་བྱེད་ལ། དེ་ཡང་ཉོན་སྒྲིབ་ཟད་པར་མ་སྤངས་པར་ཤེས་སྒྲིབ་སྤོང་བའི་མགོ་མི་རྩོམ་ལ། ཤེས་སྒྲིབ་སྤོང་བའི་མགོ་ས་བརྒྱད་པ་ནས་རྩོམ་པ་ཡིན་ཞིང༌། དམན་ལམ་སྔོན་དུ་མ་སོང་བའི་བྱང་སེམས་རྣམས་ཀྱིས་ས་བརྒྱད་པ་ཐོབ་པ་ན་ཉོན་སྒྲིབ་ཟད་པར་སྤངས་ཏེ། མཐར་རྒྱུན་མཐའི་བར་ཆད་མེད་ལམ་ལ་བརྟེན་ནས་ཤེས་སྒྲིབ་མ་ལུས་པར་སྤངས་པ་དང་དུས་མཉམ་དུ་སྐུ་བཞིའི་གོ་འཕང་མངོན་དུ་བྱེད་དོ། །མྱང་འདས་དང་འགོག་བདེན་ལ་དོན་དམ་བདེན་པས་ཁྱབ་པར་འདོད་དོ།།
དགོངས་འགྲེལ་ལས་བཤད་པའི་འཁོར་ལོ་གསུམ་གྱི་དང་པོ་དང༌། ཐ་མ་ལ་དྲང་དོན་གྱི་མདོས་ཁྱབ་སྟེ། དེ་ལ་སྟོང་ཉིད་དངོས་སུ་སྟོན་པའི་མདོ་མེད་པའི་ཕྱིར། དེའི་བར་པ་ལ་ངེས་དོན་གྱི་མདོས་ཁྱབ་པར་བཞེད་དེ་ཤེས་རབ་སྙིང་པོ་ངེས་དོན་གྱི་མདོ་ཡིན་པའི་ཕྱིར། ཐལ་འགྱུར་བ་རྣམས་ཀྱི་ཁྱད་ཆོས་ཀྱི་གཙོ་བོ་ནི། བརྟེན་ནས་བཏགས་པའི་གཏན་ཚིགས་ལ་བརྟེན་ནས་ཕྱི་ནང་གི་ཆོས་རྣམས་ལ་རང་གི་མཚན་ཉིད་ཀྱིས་གྲུབ་པ་མ་ལུས་པར་ཁེགས་ཀྱང༌། ཐ་སྙད་དུ་མིང་རྐྱང་བཏགས་ཡོད་ཙམ་ལ་བཅིང་གྲོལ་དང་རྒྱུ་འབྲས་དང༌། གཞལ་བྱ་འཇལ་བྱེད་ལ་སོགས་པ་གཞན་ངོར་སྐྱེལ་མི་དགོས་པར་རང་ལུགས་ལ་བསྙོན་མེད་དུ་འཇོག་ཤེས་པ་དེ་ཉིད་ཡིན་ནོ།།
དེང་སང་འགའ་ཞིག་ལྟ་བ་མཐོན་པོར་རློམ་སྟེ་སྣང་ཕྱོགས་ཀྱི་ཆོས་རྣམས་འཁྲུལ་སྣང་ཙམ་ཡིན་ཞེས་མོ་གཤམ་གྱི་བུ་ལྟར་གཏན་མེད་དུ་བཟུང་ནས་ཅི་ཡང་ཡིད་ལ་མི་བྱེད་པ་ཉམས་ལེན་གྱི་མཆོག་ཏུ་འཛིན་པ་རྣམས་ལ་ཐལ་འགྱུར་བའི་དྲི་མ་ཙམ་ཡང་མི་བྲོའོ། །དེས་ན་སྲིད་པའི་ཕུན་ཚོགས་མཐའ་དག་མེ་འབར་བའི་རླབས་ལྟར་མཐོང་ནས་གྲོལ་བ་དོན་དུ་གཉེར་བ་དག་གིས་ཆོས་ལྟར་བཅོས་པའི་ལྟ་བ་ངན་པ་མ་ལུས་པ་སྤངས་ཏེ་གྲུབ་མཐའ་ཐམས་ཅད་ཀྱི་ཡང་རྩེ་དབུ་མ་ཐལ་འགྱུར་བའི་རང་ལུགས་ལ་མཆོག་ཏུ་གུས་པར་བྱའོ།།
སྨྲས་པ།
གཞུང་ལུགས་གསེར་གྱི་འཛིན་མར་ཡོངས་འཁྱིལ་ཚིག་དོན་གཏིང་མཐའ་དཔག་པར་དཀའ། །བློ་དམན་བྱིས་པའི་སྙིང་ལ་འཇིགས་སྟེར་སྣ་ཚོགས་རིགས་པའི་རླབས་ཕྲེང་གཡོ། །རྣམ་མང་ལྟ་བའི་ཆུ་ཀླུང་སྟོང་འགྱེད་བློ་གསལ་གཉིས་སྐྱེས་རོལ་བའི་གནས། །ཕྱི་ནང་གཞུང་ལུགས་ཆུ་གཏེར་ཆེན་པོའི་དེ་ཉིད་མ་ལུས་སུ་ཡིས་དཔོག།
འོན་ཀྱང་སྐྱེ་བས་ཐོབ་པའི་གྲུ་རྫིངས་ནི། །
སྦྱོར་བྱུང་མཐུན་པའི་རླུང་གིས་ཉེར་བསྐུལ་ཏེ། །
གྲུབ་མཐའ་རྒྱ་མཚོའི་དབུས་སུ་སོན་པ་ལས། །
ལེགས་བཤད་ནོར་བུའི་ཕྲེང་བ་དེང་འདིར་རྙེད། །


གང་དག་མཁས་མཆོག་བྱེ་བའི་མདུན་ས་རུ། །
ལེགས་བཤད་གཏམ་གྱི་དགའ་སྟོན་སྤེལ་འདོད་ན། །
རང་གཞན་གྲུབ་མཐའི་སྙིང་པོ་མདོར་བསྡུས་འདི། །
བློ་གསལ་གཞོན་ནུའི་ཚོགས་ཀྱིས་བསྟེན་བྱ་ཡིན། །


དེང་དུས་མཁས་རློམ་སྐྱེ་བོ་སྤྱི་བརྟོལ་ཅན། །
རྒྱ་ཆེན་གཞུང་ལ་ཡུན་རིང་མ་སྦྱངས་པར། །
རྙེད་བཀུར་བསྡུ་ཕྱིར་རྩོམ་པའི་ཟློས་གར་གྱིས། །
ངལ་བ་ལྷུར་ལེན་གང་དེ་ཨེ་མ་མཚར། །


རྣམ་དཔྱོད་མཁའ་ལས་ལེགས་བཤད་འོད་སྟོང་ཅན། །
ཤར་བས་ཉེས་བཤད་ཀུན་ད་ཟུམ་བྱེད་ཀྱང༌། །
རྣམ་དག་གཞུང་ལུགས་འདབ་བརྒྱའི་ཚལ་ཆེན་པོ། །
ངོ་མཚར་དོན་གྱི་འཛུམ་དཀར་ཅི་ཡང་རྒོད། །
རྒྱ་བོད་མཁས་པའི་གཞུང་གི་བཅུད་བསྡུས་ནས། །
རབ་འབྱམས་གྲུབ་མཐའི་གསལ་བྱེད་བཀོད་འདི་ཡང༌། །
འགྲན་སེམས་ཕྲག་དོག་དབང་གིས་མ་ལགས་ཏེ། །
རང་དང་སྐལ་མཉམ་བློ་གྲོས་འཕེལ་ཕྱིར་ཡིན། །


ཚུལ་འདི་འབད་པ་ལས་བྱུང་ལེགས་སྤྱད་ནི། །
ཟླ་བའི་འོད་ཀྱང་ཟིལ་གྱིས་མནོན་པ་དེས། །
འགྲོ་ཀུན་ལྟ་ངན་གཅོང་རོལ་ལས་བསྒྲལ་ཏེ། །
ཡང་དག་ལམ་གྱིས་རྟག་ཏུ་དབུགས་འབྱིན་ཤོག །
ཅེས་གྲུབ་མཐའི་རྣམ་གཞག་མདོར་བསྡུས་པ་རིན་པོ་ཆེའི་ཕྲེང་བ་ཞེས་བྱ་བ་འདི་ནི་དད་བརྩོན་རྣམ་དཔྱོད་དང་ལྡན་པ་གུ་ཤྲིའ་ངག་དབང་སྐལ་བཟང་དང༌། དགེ་སློང་ངག་དབང་བཟང་པོ་གཉིས་ཀྱིས་བསྐུལ་ངོར། བཙུན་པ་དཀོན་མཆོག་འཇིགས་མེད་དབང་པོས་ཆུ་མུལ་ཆུ་སྟོད་ཟླ་བའི་ཡར་ཚེ་ལ་སྦྱར་བའི་ཡི་གེ་པ་ནི་རྟ་མགྲིན་ཚེ་རིང་ངོ༌།། །།